A világban immár tíz éve tartó folyamatos gazdasági fellendülés minden eddigi konjunktúra-időszaknál hosszabb. A gazdaság ilyen mértékű fejlődését több folyamat gerjeszti, többek között a magánosítás elterjedése és a tőkekoncentráció. A globalizációról és annak a magyar gazdaságra gyakorolt hatásairól Békesi László volt pénzügyminiszter tartott előadást a Pázmány Péter Katolikus Egyetem Jogtudományi Karán, a Barankovics és Faludi Akadémia, valamint a Pázmány Pódium által közösen szervezett vitasorozat keretében. A világgazdaság gyors, országhatárokon átívelő fejlődését több tényező idézi elő. A verseny több szinten folyik. A természeti tényezőkért — nyersanyagért, energiahordozókért, munkaerőért, információért, technológiáért — vívott harcnak ma már nincsenek korlátai. A piacokért folyó világméretű versenyt a fizetőképes kereslet megjelenése tette lehetővé. A piaci szereplők versengenek magáért a versenyképességért is. Ez utóbbit növelhetik a költségek csökkentésével, a korszerűséggel, valamint a megbízhatósággal; nem véletlen napjainkban a márkanév jelentőségének növekedése. A versenyképesség fokozása anyagi hátteret igényel. A tőketöbblet megteremtése érdekében a vállalatok egyesülnek, mamutcégek jönnek létre. A globalizációt tehát tőkekoncentráció is kíséri. Ennek érezhető következménye például, hogy az elméleti kutatások eredményeit sokkal hamarabb hasznosítják a gyakorlati életben, mint korábban. Régen tíz év is eltelt a kettő között, ma ez az idő átlagosan másfél év. A hadiipari kutatások eredményeit a korábbi 3-4 év helyett ma már hat hónap múlva felhasználják a polgári termelésben. A globalizáció a gazdaság kínálati oldalát befolyásolja, és nem hat a jövedelmek nemzeti kereteken belül történő elosztására. Egyes vélemények szerint aggasztó, hogy a reálgazdaságtól egyre inkább elválik a tőkepiacok mozgását jelentő virtuális gazdaság. A pesszimisták szerint ez az — árnyékgazdaságnak is nevezett — "léggömb" ki fog pukkadni. Az utóbbi évek tapasztalatai szerint azonban ez éppen ellenkezőleg történik. A közelmúlt regionális gazdasági krízisei — a távol-keleti, az orosz vagy a dél-amerikai válság — rövid idő alatt lokalizálódtak, majd megszűntek. Nem következett be világméretű katasztrófa, mert a globalizált gazdaságban a nagy tőketömegek mozgatásával ezt el lehetett kerülni. Ma a világ három legfontosabb — a japán, a délkelet-ázsiai, az USA — gazdaságában újabb növekedési hullám kezdődött. A virtuális gazdaság tehát képes az önkorrekcióra, ugyanakkor egyéb jellemzőivel is számolni kell. Az árfolyamok gyors ingadozásai mögött gyakran nem a reális gazdasági mutatók állnak, hanem pszichés tényező; a bizalom. A kiszámíthatatlan árfolyamváltozások sokszorosan jutalmaznak, szélsőségesen büntetnek, és ezzel szemben jelenleg nincsenek eszközök. Így a térségek közötti különbségek növekednek. Az is tény: az immár tíz éve tartó folyamatos világgazdasági konjunktúra minden eddiginél hosszabb. Felvetődik a kérdés: vajon végtelenné válik? Ez talán túlzott derűlátás, de lehet, hogy a közeljövőben minden konjunktúra-dekonjunktúra elméletet felül kell vizsgálni. Miként hat a világgazdasági környezet Magyarországra? Nyitott gazdaságunkra jellemző a természeti tényezők szűkössége, a külkereskedelem szükségessége, az integráció igénye. Ez alkalmazkodási hajlandósággal jár. A közép-kelet-európai államok rendszerspecifikus vonása, hogy a piacgazdaság közigazgatási, jogi intézményrendszere csupán az elmúlt tíz évben alakult ki, és ez rövid idő ahhoz, hogy az emberek tudata is átformálódjon. Meg kell teremteni a versenygazdaság infrastrukturális feltételeit, a közlekedési úthálózatot (ezen a téren van a legnagyobb elmaradás), a korszerű kommunikációs és pénzügyi rendszert. A legfontosabb feladat a konvertálható tudású munkaerő képzése: ez még mindig nehézkes, és az átlagemberek számára sokba kerül Magyarországon. Döntő szerepet játszik a politikai stabilitás, valamint a tolerancia, az előítéletek megszüntetése. Elengedhetetlen a nemzetközi bizalmat erősítő makrogazdasági környezet megteremtése. Ennek érdekében egyensúlyban kell tartani a növekedés, az egyensúly, az infláció, valamint a foglalkoztatás "bűvös négyzetét". Az államnak csupán a gazdaság szervezésében, az információ közvetítésében, az alkalmazkodás segítésében kell részt vennie, nem szabad közvetlenül beavatkoznia a gazdaságba. Idén három tendenciaváltozás volt a magyar gazdaságban. A külkereskedelmi mérleg hiánya kisebb lesz, mint amire tavaly a gazdasági szakértők számítottak. Ez annak köszönhető, hogy a tavalyi második félévi regresszió után idén nemzetközi konjunktúra kezdődött, ami lehetővé tette a kereslet növekedését. A belső fogyasztás mérséklődött tavalyhoz képest, bővülése idén nem fogja meghaladni a bruttó nemzeti össztermék (GDP) növekedését. Jó lenne ezt a tendenciát folytatni a 2000. évben is. (Tavaly a keresleti oldalon rossz szerkezeti átalakulás történt. Azelőtt az export és a beruházások játszották a főszerepet a gazdasági életben, az elmúlt év elején azonban az export dinamikája lassult, a beruházások egész évben stagnáltak, a belső fogyasztás pedig növekedett.) Hátrányos változás volt, hogy a makrogazdasági mutatók romlottak. Az államháztartás, valamint a külkereskedelmi mérleg hiánya nagyobb lesz a vártnál, a külföldről érkező tőke idén nem pótolja a folyó fizetési mérleg hiányát. A nettó adósságállomány növekedni fog. Ezek mérséklése érdekében dinamikusan növekvő gazdasági teljesítmény szükséges. A legkritikusabb tényező az infláció, amely továbbra is csökken ugyan, de az inflációs ráta jövőre nagyobb lesz, mint amire a kormány számít. Az energiahordozók ára világviszonylatban emelkedni fog. Növekednek Magyarországon az élelmiszerárak, a vegyipari, gépipari termékek árai. Az árindex várhatóan 8 százalékos lesz. Tavasszal immár kilencedszer rendezik meg a Műegyetemi Állásbörzét. Az április 4-5-én a Budapesti Műszaki Egyetem központi épületének aulájában tartandó fórumra közel tízezer diákot várnak. Az első évben, 1991-ben mindössze 31, tavaly már több mint száz vállalat jelent meg a rendezvényen. Az állásajánlatok száma ezzel arányosan növekszik, jövőre körülbelül 2000 lehetőség közül választhatnak a végzős hallgatók. Az elmúlt évben főként informatikusokat, villamosmérnököket, gépészmérnököket kerestek a vállalatok, jövőre várhatóan más műszaki területekről is igényelnek szakembereket. A tapasztalatok szerint egy állásra hét jelentkező is juthat. A szervezők jövőre a multinacionális vállalatok mellett kis cégeket, tervezőirodákat is meghívnak, és olyan cégeket is bemutatnak, amelyeknek jelenleg nincsenek konkrét állásajánlataik. Az egyetemen immár hagyománnyá vált az egy hónapos Felkészítő Napok rendezvénysorozat, amelyen az álláskeresés módszereit ismerhetik meg jobban a hallgatók; hogyan viselkedjenek, kommunikáljanak, miként mutassák be tudásukat, képességeiket egy interjú során. Az állásbörze nemcsak a végzős diákoknak hasznos, az alsóbb évesek is gyűjthetnek tapasztalatokat, felmérhetik a követelményeket, kapcsolatba kerülhetnek a vállalatokkal, szakmai gyakorlatokra jelentkezhetnek. A rendezvény hivatalos kiadványa a 4500 példányban megjelenő Állásbörze Kalauz. Az álláskeresésnek e formája egyre népszerűbb, mert előnyös a hallgatóknak és a munkaadóknak. A diákok egy helyen, kötetlen formában tájékozódhatnak a lehetőségekről, a vállalatok pedig széles körből, személyes benyomás alapján választhatják ki a legfelkészültebb jelentkezőt. Az eldugott települések lakói már hozzászokhattak, hogy a közepesnél erősebb havazások majd minden esztendőben elzárják őket néhány napra a külvilágtól. A fővároshoz közeli kisvárosokban, községekben élőknek azonban alighanem újdonság, hogy ezúttal vagy fél napon át ki sem mozdulhattak otthonukból. Behavazódtak. Az elmúlt napok időjárása nyomán a Budapesttől alig 30 kilométerre fekvő pilisi települések lakói is megismerték az elszigeteltség érzését. Pedig nem voltak egyedül. Sokan küzdöttek értük. Méteres hótorlaszokon vágták át magukat a Pest Megyei Közterület-fenntartó Vállalat hómarógépei tegnap hajnalban (meg délelőtt és délután) a Pilisvörösvárt Pilisszántóval összekötő mellékútvonalon. Az óriási teljesítményű munkagép kezelői elcsigázottan üldögélnek az utasfülkében. Tudják, hogy az imént letakarított útszakaszra percek múlva vissza kell térniük. Hiszen a keleti szél pár másodpercen belül újra hótakarót borít rá. Reggel óta ezt csinálják. Küzdenek az elemek ellen, ez a dolguk. A természet nem könnyű ellenfél. Igaz, emberi "segítséget" is kapott a települések elszigeteléséhez. A Vörösvári Önkéntes Tűzoltó Egyesület tagjaitól tudtuk meg, hogy ez az útszakasz alig néhány éve okoz problémát a helyieknek. Pontosan azóta, amióta egy vezetői döntés nyomán eltüntették a hófogó rácsokat az út két oldaláról. Ennek a szakasznak a domborzata amúgy sem kedvez az autósoknak. Látni ezt az árkokba vezető keréknyomokból. És ezt bizonyítja az út szélén órák óta veszteglő távolsági busz is. Az önkéntes tűzoltók még kora este kezdték meg karitatív műszakjukat, s nem volt lehetőségük túlságosan sok kávészünetre. Az éjszaka eredménye 12 személyautó, 2 autóbusz és a ráadás: a Pilisszántóba igyekvő kenyereskocsi kiszabadítása a hó fogságából. Tették ezt zokszó nélkül. De azért kérdésünkre megindul a panaszáradat. Az egyesület alelnöke, természetesen maga is aktív tagja a "kivonuló" brigádnak, nem tud napirendre térni az emberek viselkedésén. " Amikor az első busz becsúszott az árokba, még lehetetlen volt a mentés. A vezető leszállította az utasokat, azután a feldühödött tömeg összetörte a busz reflektorait, de jó néhány ablakát is. Mégis mit képzeltek, szándékosan szabotálta a sofőr az utazást? " — mérgelődik Pfeiffer Ferenc. Az alelnök meséli el azt is, hogy az egyik elakadt autót rövid két óra alatt sikerült, az ítéletidő ellenére, valakinek kifosztania. " Hiába próbálunk mi segíteni, ha egymást sem becsülik az emberek. Pedig a hó elleni küzdelem önmagában sem könnyű " — teszi hozzá a lelkes kis csapat vezetője. Kovács Zsolt egyesületi elnökön is látszik már a fáradtság, de jókedvű. Tetejükig hóba süppedt autókat és utasaikat mentették egész éjjel (és szerdán napközben is). " Teljesen hiábavaló a rádióban elhangzott, az újságokban megírt megannyi figyelmeztetés. A hómunkások és a tűzoltók is hiába kérnek, könyörögnek. Az emberek valamiféle belső kényszertől hajtva elindulnak — tűzön-vízen át. Aztán persze mi ássuk ki őket a 110-120 centis hóbuckákból " — mondja Kovács Zsolt. A vastagon behavazott úton tényleg ez a helyzet. A terepjáró-gépkocsik hólánccal is csak vergődnek. Ennek ellenére egy "optikai tuningfelszerelések" tömkelegében pompázó Audi A4 Quattro nekivág a domboknak Pilisszántó irányában. Persze vezetőjét hiába kérlelik a közúti hómunkások. "Az ő kocsija mindenhol átmegy." Kétszáz méter után azonban rá kell ébrednie, a modern technikának is vannak korlátai. Az aszfalton feltehetőleg irigy pillantásokat vonzó autócsoda hamarosan tehetetlen vasdarabbá válik, alaposan beragad a hócsapdába. Persze jól jönnek a hómunkások, amikor már megtörtént a baj, és a csupadísz Audit ki kell szabadítani a kátyúból. "Mindegyik ezt csinálja" — panaszkodnak a közútkezelő dolgozói. "Elmegy ez, elmegy ez — hajtogatják, aztán mi tologatjuk őket ide-oda." A hómaró újabb körre indul. Előző útja óta talán 15 perc telhetett el. A másik kocsinak már a nyomai sem látszanak. A narancssárga monstrum mögött járhatóvá válik az út. Meg is indul a forgalom. Akad, aki félreáll, hogy elhagyott hóláncát keresgélje, mások csúszkálva igyekeznek kikerülni egymást. Pedig a marógép csupán másfél tengelyszélességben pusztította el a természetes akadályt. Az autósok akkor is mennek. A vörösváriak és a pilisszántóiak többsége azonban nem siet sehova. Tudják, sehova nem érdemes elindulni. Új népszokás született, aki unatkozik, kimegy a ház elé, és elhányja a havat. Jó kis elfoglaltság, hiszen félóránként nyugodtan meg lehet ismételni. Akinek pedig lapát van a kezében, biztosan nem fázik. Az időjárást igazából csak a gyerekek és a kutyák élvezik. A kerítések mögött német juhászkutyák és kuvaszok hengergetik magukat a hóban. Ugatják a telet. A gyerekek pedig még az árokba is bemásznak, csak azért, hogy a hó name a térdükig, hanem a mellkasukig érjen. Nemcsak a Pilis lábainál küzdenek az elemekkel, Csobánka, Százhalombatta és Ercsi is hó alá került. A lórévi polgármester is hasznos elfoglaltságot talált magának, hozzájuk ugyanis már a kenyereskocsi sem jut be. Ő maga szállít élelmet az elzártaknak — traktoron. Ez utóbbi egyébként Pest megye, Veszprém megye és Fejér megye közkedvelt közlekedési eszközének számít. Jeep Cherokeet, Mitsubishi Pajerót húznak ki az árkokból az ősrégi Zetorok. Az úton ragadtak persze hálásak a tűzoltók, útmunkások segítségéért. Azt azonban nem lehet tudni, vajon megfogadják -e legközelebb az otthonmaradásra ösztönző jó tanácsot. S azt sem, hogy emlékeik felélednek -e majd, ha jövőre kocsit kell venni az önkéntes tűzoltóknak vagy hálájuk elolvad tavasszal a ma még legyőzhetetlennek tűnő hóval együtt. A hóakadályok, hófúvások országszerte számos települést zártak el a külvilágtól. Megközelíthetetlenné vált nyolc Vas megyei község, s hótorlasz mögé szorul a Bács-Kiskun megyei Újsolt 190 lakosa is. A 6-os úton keletkezett torlódás miatt bizonytalan időre lezárták a dunaföldvári hidat. Fejérben volt a legkritikusabb a helyzet: 8 települést egyáltalán nem lehet megközelíteni, s időlegesen elvesztette kapcsolatát a külvilággal Lepsény és Enying is. A megye több más települését is csupán kerülővel, egyetlen irányból lehetett megközelíteni — tájékoztatta lapunkat Szabó Ferenc ezredes, a megyei védelmi bizottság titkára. Tegnap összesen 11 vesebeteget és combnyaktörést szenvedett lakost juttattak kórházba. Kiemelt feladatként kezelik az Előszállásnál elakadt három sertésszállító jármű kimenekítését is. A hómentesítésre a Magyar Honvédség segítségét kérték, helikoptereikkel vittek kenyeret Bodmérre és Vértesboglárra. A tanítás és a műszak végén a megyében dolgozó ingázók és a vidékről bejáró diákok Székesfehérváron rekedtek. A megyeszékhelyen egyébként csütörtökre és péntekre tanítási szünetet rendeltek el. A megyében a legnagyobb problémát az átutazó forgalom okozza, s habár nem lehet közlekedni, a kamionok és buszok sofőrjei nem hajlandóak leállítani járműveiket — magyarázta Lánczos János, a Fejér Megyei Közútkezelő Kht. osztályvezetője. Kamionok okoznak fennakadást az ország más pontjain is. Veszprém megyében a 8-as úton órákon állt a forgalom Várpalota és a péti elágazás között két elakadt kamion miatt. A kamionok nyári gumival, hólánc nélkül indulnak útnak — mondta Balogh András, a Veszprém Megyei Közútkezelő Kht. igazgatója. A kht. vezetői kérték, hogy rendeljenek el forgalmi korlátozást a kamionok számára. Erre azonban a szaktárca vezetője szerint nincs szükség, bár a miniszter felkérte a fuvarozókat, lehetőleg name hagyják el a telephelyeiket. Mint Szűcs Andrástól, a KHVM munkatársától megtudtuk, nem terveznek korlátozást. Tegnap újabb házak dőltek össze a hó súlya alatt. Somogyszobon egy vályogház oldalsó fala dőlt ki, az épület lakhatatlan. A héttagú családot kiköltöztették, s ideiglenesen szövetkezeti vagy egyházi lakásban szállásolják el — tájékoztatta lapunkat Eller János polgármester. Szekszárdon a 6-os úton parkolóba terelték az arra tartókat, s számukra itt pihenő-melegedő helyet alakítottak ki — tájékoztatta lapunkat Schieber József, a Polgári Védelem Országos Parancsnokságának szóvivője. Az elzárt falvak hamarosan ellátási problémákkal nézhetnek szembe, így előkészítettek matracot, takarókat a számukra. A hófúvás a MÁV teljes hálózatán fennakadásokat okozott, mindenütt legalább 30 percet késtek a vonatok. Kaposvár és Tab között, illetve Kecskemétről két irányba nem indítottak járatot. A behavazott váltók miatt főként Északnyugat-Magyarországon vesztegeltek a vonatok. A Volánbusz Rt. távolsági járatai közül nem indulnak a Bakonyba és Tolna, Baranya, Bács-Kiskun megye egyes településeire buszok. Nem közlekedett a Volán az M1-es autópályán sem, mivel azt a rendőrség lezárta. Szerdán megalakult a rendkívüli havazás miatt kialakult káosz kezelésével megbízott operatív bizottság. A Közlekedési, Hírközlési és Vízügyi Minisztérium által koordinált testület vezetője a tárca közigazgatási államtitkára, Bán Tamás. A megyei mentési feladatokkal a megyei védelmi bizottságokat bízták meg, ezek irányítását és az információszolgáltatást pedig az operatív bizottság végzi. A KHVM új testületében helyet kapott a Miniszterelnöki Hivatal, a Belügyminisztérium, az Országos Meteorológiai Szolgálat, a MÁV Rt., a Volán Egyesülés, a Közlekedési Főfelügyelet is. Napok óta hóvihar tombol egész Európában. Egy héten belül immár másodszor bénította meg a lengyel fővárost a hatalmas hózuhatag. Tegnap este az autóbuszok sok helyütt két és fél órás késéssel érkeztek a célállomásra, a főútvonalakon pedig több kilométer dugók alakultak ki. A vészhelyzetből egyedül a taxisok húztak hasznot. Olyan sokan kerestek bérkocsit, hogy csak a szerencsések juthattak járműhöz. Varsó meredekebb részein és a hidakon csigatempóban haladt a gépkocsiáradat. A síkos utakon csak üggyel-bajjal jutottak előre a személyautók, a buszközlekedés pedig teljesen csődöt mondott. Ukrajnában a zord tél következtében 2800 település maradt áram nélkül szerdára virradóra. Előzetes adatok szerint Kijev megyében 45, Lemberg megyében 139, Poltavában 195, Cserkassziban 62, Dnyipropetrovszk megyében 396, Donyeckben 42, Mikolajivban pedig 46 falu, város borult sötétségbe. A vezetékre rakódott vizes hó miatt a Dnyeper melléki vasútvonalakon villanymozdony helyett gőzmozdonyok vontatták a személyszállító szerelvényeket. Zaporozsje megyeszékhelyen a leszakadt villanyvezetékek miatt rendkívüli állapotot vezettek be. A mintegy 860 ezer lakosú városban nem közlekedik 164 trolibusz és 110 villamos, s megbénult a forgalom több vasútvonalon is. Németországban Baden-Württemberg tartományban és Bajorországban a főutakon és az autópályán egyaránt 25-30 kilométer hosszan torlódtak fel az személygépkocsik és az autóbuszok. Két ember életét vesztette a balesetekben, s sokakat kellett kórházba szállítani sérülésekkel is. A müncheni repülőtéren jelentősen csökkent a forgalom, a légitársaság vezetői több mint 100 járatot töröltek. A többi sem tudott pontosan elindulni, félórás, órás késéseket regisztráltak. Svájcban a hó miatt több mint egy órára le kellett zárni a zürichi repülőtér egyik kifutópályáját. Tömegbalesetet okozott a rendkívüli havazás az Egyesült Államokban is. Oregon állam egyik havas, csúszós autópályáján több mint 80 jármű — köztük diákokat szállító négy busz — szaladt egymásba. Két utas életét vesztette, és rengeteg amerikait súlyos sérüléssel kellett kórházba szállítani. " Minden napra esik egy szemantikai puccs. A magyar országgyűlési képviselő, ha akarja, szenátornak nevezi magát, ugyanaz a párt egyik nap ellenzék, a másik nap kormányoldalon álló, sőt a parlamenti többség akarata még a matematikánál is erősebb. Legutóbb láthattunk egy sífelszereléseket reklámozó plakátot, melyről nyomban elhangzott, hogy nem az, ami ... " A rendszerváltás legnagyobb vesztesei a szavak. Nem mintha annak előtte a mindenkori hatalom dédelgette volna a szavakat. Éppen ellenkezőleg, jelentésüket megcsúfolta, egyeseket betiltott, másokat az értelmetlenségig kiürített. A tizenkilencedik század elején élt egy őrült cár Oroszországban, aki betiltotta a szabadság szót. Hiába tette, mint azt a rákövetkező dekabrista felkelés megmutatta. A tekintélyelvű, totalitárius hatalom szótára ugyanis mindig szemben állt a hatalom nélküliek szótárával, melyből szép és igaz mondatok fakadtak. Pilinszky János 1964-ben ars poeticaként a Magvető Kiadó igazgatójának azt írta, hogy szeretné, ha verseinek halálraítélt legyen a lektora. A mondatot pontosan értette a vallató és a vallatott szerepében kényszerűen egyaránt járatos igazgató, és értetlenséget színlelve megtiltotta a költőnek, hogy szavai nyilvánosságot kapjanak. De a mondat élt, és mindmáig él. Orwell 1984-ről szóló regényének megrázó negatív nyelvi utópiája azért lehetett mozgósító erejű a szabadsághiányos múltban, mert semmi nem lehetett hatékonyabb érv a szólásszabadság mellett, mint a szólásszabadság hiánya. A rendszerváltás radikális fordulatot hozott. Felszabadultak a szavak, de mindenki meglepetésre erejük elapadt, igazuk és szépségük eltűnt. Kísértetek szabadultak el a szabaddá vált nyilvánosságban, a szavak gyilkos, ordas, gonosz indulatok árján úszva szorongást, félelmet, az egyszer volt újra megtörténhetésének vélelmét keltették fel. A közbeszéd szavai az évek során egyre csak torzultak, egyre értelmetlenebbé váltak, az értelmes közlés útján álló torlaszokat képeztek. A rendszerváltás tizedik évében eljutottunk oda, hogy a szavak elfutottak. Ami helyettük maradt, az nem több, mint fonémák zagyva halmaza, melynek jelentését a hatalom és egyes-egyedül a hatalom képes csak megszabni, nem számít a konvenció, de még a közvetlen tapasztalat sem. Minden napra esik egy szemantikai puccs. A magyar országgyűlési képviselő, ha akarja, szenátornak nevezi magát, ugyanaz a párt egyik nap ellenzék, a másik nap kormányoldalon álló, sőt a parlamenti többség akarata még a matematikánál is erősebb. Legutóbb láthattunk egy sífelszereléseket reklámozó plakátot, melyről nyomban elhangzott, hogy nem az, ami, csak egy fénykép, melyen síoktatók között egy férfiimitátor tévébemondó társaságában ott látható a magyar miniszterelnök is. Ki kérdezné, hogy a fénykép miért éppen síelőket mutat, amikor Magyarország a pusztáról híres, meg arról, hogy egy olyan sípálya sincs területén, melyen életveszély nélkül le lehetne siklani. A szavak kiürülésének egyik oka a civil társadalom szótárának állapota, mely ahhoz ugyan erős volt, hogy antidemokratikus viszonyok között fenntartsa a demokrácia reményét, de arra már gyengének bizonyult, hogy a demokratikus viszonyok formáinak megteremtését követően kikövetelje a formák tartalommal való telítését. Eluralkodott a magyar politikai kultúra egyik átkos öröksége, a jogászi nyelv, melynek szavai csak a semmitmondásra, a csűrés-csavarásra, az időhúzásra, a partner elnémítására, a nyers nyelvi agresszióra alkalmasak. A politikai közbeszédben egyeduralomra jutott jogi nyelvhasználat előfeltevése, hogy csak azt lehet számon kérni, ami le van írva és ahogyan le van írva. Mivel az élet természeténél fogva leírhatatlan, és milliárdnyi történése a résztvevők között újra meg újra megkötött értelmezési szövetségen múlik, az új beszédből kimaradt az élet, kimaradtak az emberek. Minden kimondhatóvá vált, amit nem tilt törvény, írott szabály. A lomposan megfogalmazott jogi szövegek korlátlanul megnyitották az utat az önkényes nyelvhasználat előtt, mely mögött nincs s nem is lehet gondolt, ami feltételezné a jogi nyelven túl érvényes szótár létét. Ha ezt a szótárt a hatalom semmibe veszi, azt mondhat, amit akar. És azt is mond. Vegyük példaként a legutóbbi szemantikai puccsot, mely a magánlevél jelentését forgatta fel keresztül-kasul. A Magyar Köztársaság közpénzekből fenntartott washingtoni nagykövetségének közpénzekből fizetett lakója a nyilván nem a maga pénzén nyomtatott, nagyköveti címét látványosan hangsúlyozó levélpapírján levelet írt egy olyan alapítvány amerikai szponzorának, akinek pénzéből az alapítvány magyarországi újságírókat díjaz évről évre. A jog nem tiltja, hogy egy nagykövet magánlevelet írjon, és azt sem tiltja, hogy a levélben magánvéleményként primitív és dehonesztáló állításokat fogalmazzon meg a magyar belpolitika egyes kérdéseiben. A levél írója nem is érti, hogy mi a probléma. Érthetné, ha érvényes volna számára a Pilinszky számára még érvényes nyelvi univerzum, ahol a szavak jelentésének van egy, ha úgy tetszik, transzcendens köre, melyben erkölcs, modor, szokás, illem, gondolkodói autonómia találhat helyet. Mindezt a levél írója zárójelbe teszi, s rövidre zárva feljelentését, a magyar társadalmat két osztályra bontja. Az egyik osztályt képezik a hozzá hasonló tisztességesek, akiknek a díjazottak nem tetszenek, míg a másik osztályhoz a tisztességtelenek tartoznak, akik párttagok, besúgók, karrieristák voltak a kommunista múltban, a posztkommunista jelenben pedig másnak mutatják magukat, mint amik. A díjazottak nekik tetszenek. A levél írója figyelemre méltóan asszimilálódott a fideszes newspeak szabályaihoz. Magánlevelet ír, miközben a levele a legmélyebben beavatkozik a magyar közállapotokba. Szerényen magánszemélyként tolakszik elő, miközben levélpapírján cirkalmas betűk hirdeti magas köztisztviselői rangját. Ha oroszt tanítana, nyilván azt mondaná tanítványainak hogy Tatyjána levelét voltaképpen Anyegin írta, netán Lenszkijnek. A levél írója a hagyomány embere. A nyelv, amelyen ír, már a jelené, de ahogyan ír, az még a múlt. Mivel nem várható, hogy hazahívják, lemondani meg semmiképpen sem fog, a tekintélyelvű személyiség amerikai kutatói számára csak ajánlani lehet a vele való megismerkedést, melynek alapján nagyszerű esettanulmányok várhatók. A kutatók minden bizonnyal felfigyelnek a nagykövet által önállótlanul alkalmazott kétosztatú gondolkodásra, mely tisztességesekre és tisztességtelenekre osztja a társadalmat, melynek elvben osztatlan képviseletét kellene ellátnia. De még érdekesebb a projekció jelensége. Goebbelsi módszereket tulajdonít a díjazott újságíróknak, miközben ő maga az, aki Goebbelset követi, jóllehet, a mester jóval tehetségesebben alkalmazta a nevéről elnevezett módszert. Ha már így esett, és nem mond le, legalább annyit megtehetne a magánbűnbe süppedt közszereplő, hogy megköveti feljelentettjeit. Van, akit már csak a síron túl érhet utol. Miként van az, hogy egyesek száz évig is pergethetik tenyerükből életük homokját, és semmi, de semmi nem esik meg velük, mások meg úgy élnek, hogy folyton ott vannak, ahol fontos dolgok esnek meg, még ha nincs is befolyásuk a nagy ügyek menetére. Volt egy öreg barátom, aki ilyen sorsot viselt. Pedig csöndes lélek lakozott benne, túlságosan is. Orvosnak készült, de rossz évjáratban jutott az egyetem lépcsőjéig: származása okán — meglengették fölötte a numerus clausus mocskos zászlaját — úgy elzavarták, mint koldust a fukar ember házától. Szent-Györgyi Albert segített rajta, apja barátja. Tanácsa roppant egyszerűen hangzott. A gyerek keresztelkedjen ki, s már mint katolikus menjen el a bolognai universitasra. Barátunkat — lévén, szabadgondolkodó — nem kötötték sem vallási, sem tradicionális megfontolások, az áttérést különben is szükséges áldozatnak tekintette. Így aztán két év múltán az ifjú már valóban a szegedi alma materben folytathatta tanulmányait, ahol — kiváló eredményei birtokában — élvezte a Nobel-díjas tudós segítőkészségét. Azért a Tisza-parti városban más is történt. Pofozások, megszégyenítések, amíg egyszer csak megérkezett a SAS-behívó, irány a munkaszázad, a zsúfolt vagon, és megérkezés Borba, a jugoszláviai bányavárosba. A feledést hozó idő az egyik oldalról, a politikai érdek a másikról talán megszépítheti ezt a borzasztó rabszolgamunkát, de az a két-három korosztály, amelyet a magyar hatóságok odavezényeltek, azért megtapasztalták Dante Infernóját. A meggyilkoltak persze már nem szólhatnak, az idő előtt meghaltak se, de akik valamiért tudják, hogy ott mi történt, időről időre kötelességük emlékezni. Olyan az emlékezet, mint a zsidó sírokon a kődarab. Vagy a nem zsidó temetőkben a november eleji gyertyaláng. Hatezer fiatalembert adott el a magyar állam a németeknek, hogy velük a Todt szervezet — a Siemens és más cégek megbízásából — rezet bányásztasson, illetőleg fönt, a hegyekben vasutat építsen az érckőzet elszállításához. A magyar keretlegények durvasága, az élelem- és gyógyszerhiány, a hideg, a piszok megtette a magáét. A túlságosan leromlottakat két ízben hazavezényelték. (Radnóti a második transzportban volt.) Az 1944. március 19-e után elindított csoportba került e történet hőse is, a már majdnem orvos fiatalember. Mielőtt az irdatlan hágókat, szakadékokat szép libasorban elhagyták volna, megjelentek a partizánok. Jugoszlávia hegyei már csak ilyenek: ott fenyőfák és partizánok teremnek leginkább. A titoisták táborában igen megörültek barátunknak, s jóllehet, tiltakozott, mondván: ő belgyógyász és pszichiáter, elérték, hogy a sebesülteket amputálja, operálja. Gyógyszer, műszer itt volt elég — az angolok ejtőernyőjével küldték az utánpótlást —, csak éppen orvosból volt hiány. A partizánháború körülményei között is van ám karrier. Mert hősünket egyszer csak kiemelték. És elvitték a főhadiszállásra. Az ok: Tito álmatlanságban szenvedett. A roppant terhek, az örökös hadi készültség, a csapatok mozgatása, az ütközetek, az utánpótlás megszervezése, a millió véletlen esemény elviselése és integrálása a katonai folyamatokba, megviselték. És halottak és menekültek, aztán a diplomácia bonyolultsága — angolszász és szovjet vetélkedés Jugoszláviáért —, továbbá a szerb, a horvát, a montenegrói, a dalmát politikai megfontolások tiszteletben tartása és a lappangó konfliktusok leszerelése kikezdték az idegrendszerét. Tito azt szerette, ha a politikai és a katonai vezetők együtt élnek a brigádokkal, majd amikor kellőképpen feltöltődtek, mindent elmesélnek egymásnak. Bizonyos idő után feltűnt: a marsallnak a megbeszéléseken le-lecsukódik a szeme, este viszont képtelen nyugovóra térni. Kardelj hozta a hírt, hogy valamelyik hegyi kórházukban működik egy magyar orvos, aki bizonyos helyzetekben hipnózisban altatja az operálandó betegeket. "Ő a mi emberünk!" — lelkesedett Rankovic. "Magyar orvos nem kell!" mondta Tito, ami tökéletesen megfelelt az akkori és az ottani közhangulatnak. Aztán amikor kiderült, hogy a pszichiáternek van egy kis származási eltérése, ráadásul itáliai egyetemi gyakorlata, ő, aki Fiuméban évekig dolgozott olaszokkal, megenyhült. Felhozták tehát a frontról a protezsált ifjút, aki kisvártatva meg is kezdhette szuggesztiós tevékenységét. Tito este tízkor már aludt, mint a macedón kefir, sőt nyugodtan végigaludta az éjszakát, ami hosszú idő óta nem fordult vele elő. Freud Zsiga szelleme lebegett a titkos katonai bázis felett. A légzési és a szívritmust szabályozó gyakorlatok, a különféle relaxációs módszerek alkalmazása szinte kicserélték Josip Brozt. A bizalmas együttlétek persze módot adtak némely csevegésekre is. A Vezér például bevallotta, hogy számára a szerelem hozza el a szublimálás élményét, miután az alkoholtól — ami merőben idegen a balkáni lélektől — semminemű feloldódást nem nyer. Akkor éppen a szovjet távirászlány ügye foglalkoztatta. Sztálin elvtárs ugyanis, ismerve gyengéjét, összekötőként elküldte hozzá a szép kis Pelagéját, mondván: legyen, aki Tito üzeneteit eljuttatja Moszkvába. A lányt azonban végzetes baleset érte, a Gazda pedig azzal vádolja őt, mármint Titót, hogy szándékos volt a halála. Pedig egy háborúban — bizonygatta a marsall — minden megesik, lám, őt is el akarják tenni láb alól; a németek nyolcszáz légideszantost küldtek ellene. Pelagéját mindazonáltal kedvelte, jóllehet, nem is ő, hanem Rankovic mutatott férfiúi érzelmeket iránta, de hát ezt hogyan közölje a haragvó Poszeidonnal? Szóval ilyen és ehhez hasonló bennfentes mesékre tett szert a mi diploma nélküli orvosunk. Aki, ahogy eloltották a világháború lángjait, hazajött Magyarországra. Befejezte az egyetemet, és ment a János kórházba cselédkönyvezni. A politikától távol tartotta magát, jóllehet, azokban a fényes szelekkel átfújt években a magyar baloldalon még nagyon szerették Titót. (Az is lehet, hogy jobban, mint a Kreml urát, amin fél évszázad múltán igazán nincs mit csodálkoznunk. Ösztönösen éreztek bizonyos különbséget. Tito volt a szabadon választott, míg Józsi bácsi a kötelező gyakorlat.) Ezzel csak azt akarjuk mondani: ha elbeszélésünk első embere magára ölti a partizán-módit, akár még képviselő is lehetett volna. Így csak kezelte a képviselő urakat, ha túlságosan belebonyolódtak a politikába. Egy szó, mint száz, képviselő nem lehet, ellenben díszvendég igen. 1947. december 6-án Tito Budapestre látogatott. Kivételes pompával fogadták. Kelebiától Budapestig százméterenként magyar és jugoszláv zászló lobogott a sínek mentén, és katonák tisztelegtek a különvonatnak. A pályaudvari ceremóniára a hajdani "bajtársat" is meghívták. A belgyógyász-pszichiátert azonban a jugoszláv nagykövetség invitálta, miáltal nem a magyar, hanem a jugoszláv fogadócsoportban állt. Vesztére. Mert amikor Tito lelépett a Pulmann-kocsi lépcsőjéről, rá a vörös kókuszszőnyegre, amolyan elvtársi lapockaveregetéssel ugyan üdvözölte Rákosi Mátyás, majd kezet rázott hazája nagykövetével, ám amint a sorban észrevette — ahogy ő mondta — álmainak varázslóját, olyan forró barátsággal ölelte át, ami mindenkinek feltűnt. Rákosinak is. "Ki ez?" — kérdezte a magyar kommunisták első embere. Péter Gábor pár perc múlva jelentette: csak egy orvos, aki a partizánok között gyógyított. A nevét azért felírták. És amint lehetett, el is jött érte a "meseautó". Hogy hat éven át tovább vívja Borban megkezdett csatáját. Amikor nem olyan régen a balkáni háborúról olvastam, bevallom, csak és kizárólag öreg orvos barátomra gondoltam. Aki egyszer azt mondta: őrület, hogy két szomszéd nép között a háború legyen az egyetlen megfelelő érintkezési forma. Persze könnyen tehette, hogy ilyeneket mondjon. Akkor már diligyógyász volt a Lipótmezőn. Így nevezik az Európai Unió és a szerb ellenzék közötti megállapodást, amelynek köszönhetően a "szabad városok" — copyright by Bodo Hombach, (EU) — fűtőolajhoz jutnak. Bőven akadnak olyan szerbiai települések, ahol nem a szerb kormánypártok egyikének a jelöltje győzött, de első körben Nis és Pirot lakóit töltheti el némi melegség, mikor megérkezik az EU kora karácsonyi ajándéka, amellyel majd befűtenek. A lakásokban. A Nyugattól minden adandó alkalommal a Jugoszlávia elleni szankciók eltörlését kérő szerb ellenzéki vezetők, ha a gazdasági zárlat feloldását nem is, azt legalább elérték, hogy 350 tonna fűtőolajhoz jutnak a polgárok. Hacsak a jugoszláv utakon, némi hatósági közreműködéssel, lába nem kél a szállítmánynak. Optimista lelkületű ember már erre is azt mondja: kezdetnek nem rossz. A realista a jó szándékot látja benne, no meg azt: ennyire tellett. A megátalkodott, negatív kisugárzású pesszimista meg persze kérdezhetné, miért csak most, miért nem előbb? Hiszen már szeptemberben, sőt a NATO-bombázások idején tudni lehetett: a szétlőtt finomítók egyhamar nem fognak teljes kapacitással működni, a tél viszont legalább olyan pontosan megérkezik, mint az újvidéki olajtartályokra a lézerirányítású bomba. A mostani segély viszont felfogható próbának, melynek sikerétől függ a további segélyezés. Brüszszelben nem is tagadják: a folytatás attól függ, hogy az elkövetkezendő tíz napban rendben megérkeznek -e Nisbe és Pirotba a szállítmányok. Az olaj sikeres célba érésétől — azon túl, hogy a két szerbiai város lakói nem fognak dideregni és azon tanakodni, miből is fizessék ki az addig mértékkel felhasznált villanyáramot — ösztönző hatással kellene hogy legyen az ellenzéki pártokra. Legfőképpen a Demokrata Párt és a Szerb Megújhodási Mozgalom (SPO) vezetőire. Bár Zoran Djindjics az isztambuli EBESZ-konferenciát követően bejelentette: a szerb ellenzék kész az együttműködésre. Az SPO első embere, Vuk Draskovics semmit sem jelentett be, csak a szankciók feloldását sürgette. Az oly sokat és sokak által sürgetett ellenzéki összefogás meg mintha csak nem körvonalazódna. A két vezér közötti kapcsolat finoman szólva igen rideg. Rájuk férne némi fűtőolaj-szállítmány, hogy a fagyos viszony felengedjen, és ők is — hasonlóan az unióhoz — name csak a frázisok terén legyenek energikusak, hanem a demokráciát illetően is. Amíg hatalmi rivalizálásukat nem szüntetik meg, a demokráciára fordítható energia csak a fele lesz annak, amire amúgy képesek lennének. Többéves tologatás után újra elnapolta Budapest közlekedésének fejlesztési tervét. Az elutasított javaslat első mondataiban leszögezi: a tömegközlekedés — pénz hiányában — évek óta folyamatosan romlik, ezért az emberek egyre többen ülnek át autóba, hogy a száz évvel ezelőtt kialakult és — pénz hiányában — sok helyen még ugyanolyan minőségű úthálózaton álljanak a dugóban. Nem nehéz megjósolni: az elnapolt terv olyan nagyszabású fejlesztéseket javasol, melyeket a közelgő közlekedési krízis ellenére sem tud a főváros — természetesen pénz hiányában — megvalósítani. Ha a szemlélő túlteszi magát az egy éve tartó és várhatóan tovább durvuló főváros-kormány vitán, akkor is látszik, hogy a nagyobb beruházások még közös finanszírozásban is túl nagy falatot jelentenének. Ha összeadjuk a főbb tételeket, amelyeket a fejlesztési terv kiemelt jelentőségű beruházásnak nevez, a szükséges összeg meghaladja az 500 milliárd forintot. Ez a summa a főváros éves költségvetésének közel hatszorosa. Hiába nyilvánvaló, hogy a nagy fővárosi közlekedési fejlesztésekben az államnak is részt kell vennie, még ha a politikai akarat meg is van, akkor sem lehet ezt a hatalmas beruházási igényt kielégíteni. Elég, ha arra gondolunk, hogy az elmúlt tíz évben a fővárosnak aránylag kedvező politikai konstellációk ellenére is egy szem híd és a Hungária körútnak egy szakasza tudott megépülni. Új metró, gyorsvasút nem létesült, holott a terv pont ezek építését szorgalmazza. Ha beigazolódik a jóslata, és tíz éven belül háromszorosára nő a jelenlegi 350 ezres fővárosi járműpark, akkor mindenki, legyen az kormányfő vagy főpolgármester, a saját bőrén tapasztalja, hogy az elmúlt évek fejlesztési üteme megegyezik a csúcsidőben araszoló autók sebességével. A fejlesztési terv ezért most elsősorban felkiáltójelként funkcionál, ami felhívja a figyelmet arra: mekkora szakadék tátong a van és a kell között. A mélységbe pedig most kellene belebámulni ahhoz, hogy később bele name szédüljön az ember. Ebben pedig a kormány és a főváros felelőssége egyforma. "A fiatal zeneakadémistát hibátlan alakításával, szép baritonjával a közönség azonnal szívébe zárta, hangosan ünnepelte." Így szólt egy rádiókritika az 1949. október 18-i Carmen-előadás Moraleséről, Melis György első operaházi fellépéséről. Az azóta eltelt évtizedek alatt a fiatal baritonistából a magyar zenei élet egyik vezető alakja, élő legenda vált. Olyan énekes, aki tökéletes átéléssel, szenvedéllyel, humorral alakítja lírai, drámai és buffoszerepeit. Aki nemcsak az operaszínpadon remekel, hanem kiváló dalénekes és oratóriumszólista is s aki gyakorta tűz műsorára új műveket. És akit ma is gyakorta ünnepel az Ybl-palota közönsége. — Ma este az Operaházban jubileumi előadással köszöntik pályakezdésének fél évszázados évfordulóját. Az előadás első felében a Cosi fan tutte I. felvonása hangzik fel, ezt követően pedig a Cigánybáró I. felvonása. Miért éppen ezeket a műveket választotta? — Mozart operája örökérvényű remekmű, amelynek minden korban van mondanivalója. Először Don Alfonsót alakítottam benne, majd Guglielmo lettem, több év elteltével pedig ismét megkaptam az öreg filozófus szerepét. Nagyon szeretem a darabot, s most is rendszeresen színpadra lépek benne. Johann Strauss műve pedig azért jutott eszembe, mert csodálatos muzsika, ami a dalszínházban mindig is a legnagyobb énekesek előadásában hangzott fel. Egyébként is szeretem az operettet, mulattat, s mindig szívesen szerepeltem ilyen darabokban. — Amikor először énekelt a Carmenben, gondolt arra, hogy ötvenéves évfordulót is ünnepelhet majd ezen a színpadon? — Az ember csak reménykedhet, s igyekezhet a hangjával hosszabb és rövid távon is gazdálkodni. Különösen akkor, ha egy olyan dalszínháznak a tagja, mint a budapesti Opera. Egyébként a vezetőség feladatának és kötelességének tartom ma is, hogy megfelelő módon építse fel a fiatal művészek pályáját, hogy olyan ritmusban kapják a mind nehezebb és nehezebb szerepeket, hogy az technikailag biztonságos legyen, s így valóban szép és tartalmas pályát énekelhessenek végig. Én pontosan emlékszem egy negyvenöt esztendővel ezelőtti beszélgetésre, amelynek minden szavát megfogadtam. Akkoriban kezdtem egyre jelentősebb szerepeket kapni, s egy Bánk bán után, amelyben akkor Biberachot alakítottam, Palló Imre, a kiváló bariton azt mondta nekem: " Gyuri fiam, name felejtsd el, előadás után indulás haza. Fürdés, egy szerény vacsora és alvás. " Ő is ilyen napirend szerint élte az életét, nem véletlen, hogy szintén hosszú pályát tudhatott magáénak. — Ez alatt a fél évszázad alatt szinte az egész baritonrepertoárt elénekelte, egyedül Wagner darabjaiban nem lépett színpadra. — Ezt ma is sajnálom. Rám osztották ugyan 1964-ben a Tannhäuser Wolframját, ami gyönyörű, lírai baritonszerep, s a felújítás dirigense Ferencsik János volt, de éppen akkor kaptam életem leglényegesebb külföldi felkérését is: Walter Felsenstein hívott meg a Komische Operbe, a Don Giovannira. Ez a szerep nem egy embert, hanem egy tucatot kívánt. Emberfeletti feladat volt, hiszen minden hangjegyre meg volt a kötelező mozdulat. Felsenstein elégedett lehetett velem, mert a bemutató után óriási havi fizetést ajánlott, és felkért, vállaljam el Berlinben a Falstaffot is. S bár nagyon jó viszonyban voltunk, és meghatározó volt életemben ez a vendégszereplés, nemet mondtam. Valami tudat alatt mindig működött bennem, valami megérzés, hogy mikor mit vállalhatok el, s talán ennek köszönhetem, hogy most is színpadra tudok lépni. A három alapkövetelményem a következő: tisztán énekelni, szépen beszélni és meggyőzően játszani. — A szép beszéd egyébként is kiemelkedő szerephez jut pályáján, hiszen minden évben egyszer díjátadóként lép színpadra az Operaházban, hogy a szép magyar kiejtésért alapított elismerését az erre legméltóbbnak talált kollégájának átnyújtsa. S annak ellenére, hogy iskoláskorú volt, amikor a szlovák nyelv mellett megtanult magyarul is, az egyetlen operaénekes, aki megkapta a Kazinczy-díjat. — Úgy vélem, aki színpadra lép, annak kötelessége a nyelv ápolása. Engem nagyon boldoggá tett ez a kitüntetés, különösen azért, mert én egyik díjamért, elismerésemért sem tettem soha egyetlen lépést sem. Az érthetőséghez, a szép magyar beszédhez egyébként az is hozzásegített, hogy a Zeneakadémián nemcsak dr. Molnár Imre foglalkozott velünk, hanem az egyik legszebben beszélő színész, Abonyi Géza is. Ő mondta mindig, hogy aki az utolsó sorban ül, az is fizetett a jegyéért, tehát annak is kell értenie a szöveget. S úgy kell játszanunk, hogy aki először van operában, az name azzal az élménnyel menjen haza, hogy itt csak három órán át ordibáltak, s emellett az előadásunkkal annak is újdonságot kell nyújtanunk, aki sokadszor ül be ugyanarra a produkcióra, és minden apróságot észrevesz. De talán a legnagyobb bók az volt az életemben, amit Gábor Miklós mondott nekem: "Ha téged nézlek a színpadon, nem veszem észre, hogy énekelsz." Ez a műfaj lényege: olyan szuggesztivitással, olyan hőfokon kell előadni az operákat, hogy természetesnek hasson az éneklés. — Az utóbbi években a közönség több filmben is találkozhatott önnel. Lesz ennek folytatása? — Nem hiszem, bár nagyon izgalmas, érdekes kirándulások voltak ezek a forgatások. Meglepett, amikor ezekre a szerepekre felkértek, hiszen voltam alvilági főnök és őrült SS-tiszt, játszhattam a Balekok és banditákban, valamint a Hány az óra, Vekker úr? című produkciókban. Mindenesetre élveztem ezt a fajta munkát is. — Mit kíván ilyenkor magának még az ember? — Egészséget, ha már az ember ilyen kort megért, és a nézők észrevették, megszerették. Pedig úgy gondolom, én nem csináltam semmi mást, csak szolgáltam a muzsikát és a közönséget. Boldoggá tett és tesz, hogy zeneszerzőzseniket szólaltathatok meg, s ezáltal még közelebb kerülök művészetükhöz. Kompozíciói egyedi hangvételűek, jellemző rájuk a minimálzenéhez, az etnóhoz és az európai hagyományokhoz való vonzódás. A muzsikus-zeneszerző több mint negyedszázaddal ezelőtt végzett a Liszt Ferenc Zeneművészeti Főiskolán, s 1979-ben alapítója volt a 180-as csoportnak. Az együttes 1990-es feloszlása óta főleg zeneszerzői tevékenységet folytat: komponált balettzenét, két kamaraoperát, nagyzenekari és kamaraművet, valamint több tucatnyi filmnek, színházi előadásnak is ő a zeneszerzője. Melis László szerzői estje holnap este lesz a Trafóban; a koncerten az UMZE kamaraegyüttes és az Amadinda előadásában három különböző alkotói periódus szerzeményei, a Maldoror énekei, a Mulomedicina Chironis és a Henoch apokalypsise hangzanak fel Héja Domonkos dirigálásával. — Aki valami miatt személyesen nem lehet jelen ezen az esten, az is meghallgathatja majd ennek a koncertanyagát, hiszen ezekből a szerzeményekből lemezfelvétel is készül. — Igen, éppen a napokban fejeztük be a stúdiómunkát. A CD a Budapesti Music Center kiadásában lát majd napvilágot. Gőz László nemrég indított egy huszonkét lemezből álló sorozatot, amelyben többek között Vidovszky László és Faragó Béla szerzői albuma is helyet kapott, s ennek folytatásaként jelenik meg az én CD-m is, remélhetőleg még ebben az esztendőben. — Többször dolgozott együtt az Amadinda együttessel, számos darabjában kapnak fontos szerepet az ütőhangszerek ... — Általában a ritmusos kompozíciókat szeretem, a giusto tempójú darabokat, amelyekben kézenfekvő az ütőhangszerek használata. Egyébként is nagyon kedvelem az etnozenét, az afrikai, a távol-keleti zenét; magam is foglalkoztam ezekkel a muzsikákkal. Ma a korszerű hangzáshoz hozzátartozik az ütős hangszerek kiemelt szerepeltetése is, s úgy veszem észre, hogy a közönség is szereti az ilyen kompozíciókat. — Ma a kortárs zenére nagyon szűk réteg kíváncsi. Érdemes mégis ebben a műfajban dolgozni? — Nehéz kérdés, hiszen egy alkotó számára lényeges, hogy name az íróasztalfióknak dolgozzon. Hazudik, aki azt állítja, hogy nem akar sikeres lenni vagy hogy számára nem fontos, hogy minél több visszajelzést kapjon. Ma a kortárs zenével mindezt valóban nem lehet elérni. Pedig a kilencvenes évek előtt még igenis lehetett ebben a műfajban is eredményes az ember, hiszen a 180-as csoporttal tizenkét éven át telt házak előtt játszhattunk a Zeneakadémián, jelentős törzsközönségünk volt, készültek lemez- és rádiófelvételeink. Napjainkban azonban a kortárs zenének nincs infrastruktúrája. Elhangzik egyszer egy mű egy koncerten, a jelen lévő néhány száz ember meghallgatja, s még akkor, ha sikert arat, sincs biztosítva, hogy legközelebb is lesz mód az előadásra. Mégis ha a dolog másik oldalát nézzük, akkor azt mondom, hogy engem mindezek ellenére ez a zene érdekel. Ráadásul azt gondolom, hogy az én muzsikám a hallgathatóbb, populárisabb kortárs zenék közé tartozik. Rosszul érezném magam, ha ezt félreértenék, de nem kell mindenáron mindenkinek tetszeni. Az is biztos, hogy ebből a műfajból nem lehet megélni, a darabjaim kilencven százaléka ingyen készül. — Ön azonban azért is szerencsés, hiszen film- és színházi zenéket is ír, s ezek általában sikeres produkciók kísérőzenéi. — Igen, bár nehéz egészséges arányt találni a két műfaj között. Egyébként lassan már két évtizede foglalkozom film- és színházi zenével, s nagyon szeretem csinálni. Majdnem minden jelentős rendezővel együtt dolgozhattam már, rengeteg közös produkcióm született Jeles Andrással, Valló Péterrel, Kiss Csabával vagy Makk Károllyal. A legutóbbi munkám Kamondi Zoltán Az alkimista és a szűz című filmjének kísérőzenéje volt, s most éppen Gödrös Frigyes Glamour című alkotásához írok zenét; a filmet a jövő februári filmszemlén mutatják be. Ebben az évadban nagyon érdekes feladat volt számomra, hogy Valló Péter két Dosztojevszkij-rendezéséhez komponálhattam muzsikát a Kamaraszínházban, s készülök egy következő bemutatóra is: Kaposváron Réthly Attila színpadra állításában láthatják majd az érdeklődők a Heilbronni Katicát, s ehhez a produkcióhoz is én komponálom a zenét. Közben pedig új koncertdarabjaim is születnek: nemrég mutatták be a Black and White című zongoraszvitemet, amely érdekes keveréke a barokk muzsikának és a mai tánczenének, s harmincperces ideje alatt előadójának — elvileg — meg kell innia egy üveg Black and White whiskyt. Ennek a "hatása" is meg van írva a darabban, hiszen egyre inkább hamissá válnak az egyes táncok. Ez azonban a "hard" változat, általában azért ice tee-t iszogatnak a muzsikusok. Készítek emellett az Amadindának egy Full kontakt című darabot is, amelyben az ütősök egy idő után már nem a hangszereket, hanem egymást ütik. De kaptam felkérést a Budapesti Csellóegyüttestől és egy férfi-énekszextettől is, úgyhogy szerencsére bőven el vagyok látva feladatokkal. Pazar látványosság fogadja a várbéli Fortuna 11 Galéria (Bp. I., Tárnok utca 10.) látogatóit a Zsolnay Gyár Stúdiójának most megnyílt kiállításán. A kizárólag egyedi vagy kis sorozatban készített kerámiatárgyak a majd másfél száz éves műhely hagyományteremtő szellemiségét képviselik, s egyben arra is választ adnak, miért váltak a Zsolnay-tárgyak világszerte ismertté. A kiállítás egyik szenzációja az az egy méter magas, áttört Zsolnay-díszváza, amely ezen a kiállításon látható először. Mellette a közelmúltban átalakult gyár művészeti stúdiójában készült, kézzel festett legszebb egyedi darabjai láthatók. A híres pécsi gyárban a századforduló idején készült Zsolnay pirogránit kályhák és kandallók — több még ma is működik közülük — ma már muzeális értéknek számítanak, a Fortuna 11 Galériában most azonban látható a pár éve ismét munkába állt kályhagyártó részleg két új terméke is, a kézzel festett cserépkályha és az eozin-mázzal díszített míves kandalló. A kiállítás (és vásár) szín- és formagazdagsága a tárgyak kézi megmunkálásának mesterségbeli biztonságáról, a manufakturális módszer gondosságáról vall. A jövő év január 5-ig látható kiállításon a kerámiatárgyak mellett Balogh István Péter és Börzsönyi Kollarits Ferenc képei is bemutatkoznak. A műtárgyak helyben megvásárolhatók, s a bevételből a Fortuna 11 Galéria támogatást ad a Szépművészeti Múzeum és a Liszt Ferenc Zeneakadémia baráti körének. A Bibical World Gallery és a Makkabi Könyvkiadó könyv-, kegytárgy- és művészeti galériája hét éve működik a budapesti Wesselényi utcában. Számos nagyszerű kötet kiadása, kiállítások és fesztiválok szervezése fűződik a nevükhöz, de most olyan vállalkozásba fogtak, amilyen korábban még nem volt Magyarországon. Megszervezték ugyanis az Első Magyarországi Judaika Árverést, amelynek keretében értékes kulturális-történeti anyag — könyvek, kéziratok, kegytárgyak és festmények — kerül kalapács alá. Raj Tamás, a Makkabi Kiadó vezetője, a judaisztika kiváló magyarországi szakértője lapunknak beszámolt arról, hogy igazi ritkaságok is találhatók az árverésre szánt anyagban. Ilyen például a teljes német Talmud-fordítás, amely a náci Németországban jelent meg, és a kikiáltási ára 200 ezer forint. De kuriózum a XVIII. századból Moses Mendelssohnnak (a híres zeneszerző nagyapjának) nagyszabású könyve, a Jerusalem is, amely a zsidó felvilágosodás első művének tekinthető. A kegytárgyak között is vannak egészen különleges darabok, mint például egy kisméretű tóratekercs, amelynek a története is érdekes. A XVIII. században Lengyelországban készült, a Lemberg melletti Libahara faluból származik. Utolsó tulajdonosa Majse Buchmann szabómester volt, akit családjával együtt 1942-ben a németek elhurcoltak. Így került a tóra a tulajdonos barátjához, aki partizán volt és akit 1949-ben a Melnyik-csoport tagjaként kivégeztek. A tekercset az ő rokona kívánja most értékesíteni. A kegytárgyak, műtárgyak sajátos szépsége és történeti értéke mellett az anyag finomsága és a megformálás egyedisége is megragadhatja az érdeklődőket. Kiemelkedik az aukcióban részt vevő darabok közül egy ezüstből készült emeletes szédertál, amelyet cizellált arany elemekkel díszítettek és a súlya megközelíti a négy kilót. Egy miniatűr rabbi-szobrocska pedig az 1880-as évek körül készülhetett porcelánból, tulajdonképpen sótartó, de a megformálása humorral telített, a zsidó polgárság sajátos öniróniáját fejezi ki. A festmény-, könyv- és műtárgy-aukcióknak különleges kultusza alakult ki az utóbbi időben Magyarországon. A judaika-árverés szervezői azt remélik, hogy ez az újfajta, tematikus aukció új színfoltot hoz az őszi árverési dömpingbe, és új távlatokat nyit a gyűjtők előtt. Ezen az árverésen azok is megtalálhatják a nekik tetsző tárgyat, akik jó befektetésre vágynak, de a kispénzű érdeklődők is reménykedhetnek, mert akad a listán könyvritkaság mindössze 800 forint kikiáltási áron. A tárgyak még ma megtekinthetők a Biblical World Galleryben, a Wesselényi u. 13. szám alatt, az árverés pedig vasárnap délelőtt 10 órakor kezdődik a Hotel Atrium Hyatt Kármán termében. Egy magángyűjtemény képei címmel nyílik kiállítás ma a budapesti Szépművészeti Múzeumban. A tárlaton mintegy hatvan művet tekinthetnek meg az érdeklődők Marghescuné Hunor Mária gyűjteményéből. A kiállítás anyaga a négy világhírű, európai művész, Joan Miró, Antoni Tapies, Eduardo Chillida és Pierre Alechinsky rajzai és sokszorosított grafikái köré épül, de az ő munkáik mellett az érdeklődők az elmúlt évtizedek képzőművészei közül megtekinthetik még Nicola da Maria, Günther Uecker, Emil Schumacher, Gerhard Hoeme, Bernard Dorny, Etienne Hajdu és Bér János műveit is. A kiállítás jövő év január végéig tart nyitva. Különleges kiállításnak ad otthont a hónap végéig a Mai Manó Ház a Nagymező utcában: a teremben egyetlen szobor, Szőcs Miklós Tui Jaguár című alkotása — egy fából készült állatábrázolás — látható, körülötte pedig három fotográfusnak, Hajdú Józsefnek, Herendi Péternek és Vékás Magdolnának a műről készített képei. A szobor alkotójával beszélgettünk. — Azt írta önről valaki, hogy az egyik legkevésbé ismert magyar szobrász, sokak szerint mégis kultikus figura ... — Megtisztelő ... A "legkevésbé ismert" stimmel, a "kultikust" a romantika kedvéért teszik hozzá általam ismeretlen egyének. Én csak ülök itt a műteremben és dolgozom. A "legkevésbé ismert" jelzőt először Péter Vladimir használta velem kapcsolatban, mikor 97-ben megkaptam a Soros-ösztöndíjat. Ennek a jelzőnek nagy sikere lett, mert nálunk imádják a mártírokat, akik magányosan tönkremennek. Én nem látom olyan szépnek a dolgot, de legyen — egyszer még hozhat ez pénzt. Van Goghra gondolok elérzékenyülten, bár kicsit nyugtalanít, hogy az ő műveivel igazán mások kerestek. — Tudatosan törekedett az "ismeretlenségre"? — Nem. Két ok miatt alakult így. Egyrészt tényleg rejtőzködő vagyok, irtózom a megmutatkozástól. Másrészt nem is nagyon akadtak munkáim. Nem illek bele abba a közegbe, ahol nem az a fontos, hogy mit csinál valaki és annak milyen a minősége, hanem az, hogy mennyire tudja megtölteni a kiállítótermeket. Örülök, ha azokkal a munkáimmal, amiket huszonöt év alatt csináltam, meg tudok tölteni egy-két szobát. Nem szeretem a zsúfoltságot, egy zsúfolt kiállításról jobb az elején kijönni, mielőtt elfolyik a maradék életerőnk. Ezért szeretem ezt a kiállítást a Mai Manó Házban: itt csak egy tárgy van. Egy tárgyat meg lehet nézni, sokat nem. — Miért éppen ezt a szobrot választotta? — Van egy egyszerű és egy bonyolult válaszom. Az egyszerű az, hogy miután éveken keresztül rétegelt lemezből dolgoztam, eluntam a rétegelést, mást akartam — és a lyukasztgatás jutott az eszembe, ami hallatlanul munkaigényesnek bizonyult, de úgy tűnik a kiállításból, van eredménye. A Jaguár az első így készült munkám: egy lehetséges út kezdete. A bonyolult válasz: az emberiség történetén végighúzódik egy spirituális mítoszrendszer, ami viszonyítási pontként, világmagyarázatként szolgált az archaikus kor népei számára. Ennek a rendszernek a mítoszait mára elfelejtettük, s emiatt nekem hiányérzetem van. Ezért fordulok a régi kultúrák felé, amelyek csak látszólag halottak. Régen azt mondták, van a látható és van a láthatatlan világ, és a látható a láthatatlannak a megmutatkozása. Én ebben hiszek. Jung mondta, ha az autó befordul a sarkon, nem látjuk, de attól még létezik. Léteznek ideák, archetípusok, amiknek a visszaállítása rendkívül fontos lenne egy ilyen szétszórt, kaotikus világban, mint amilyenben élünk, amiben nincs vallás, nincs semmi, csak az individuum tobzódik, lelkesen és bambán fogyaszt a fogyasztói társadalomban és nem veszi észre a manipuláltságát. Persze mindenki maga dönti el, hogyan él, milyen áron marad életben. Nekem amúgy az életben maradáshoz, a mindennapi megélhetéshez hihetetlen csekély érzékem van, így könnyen beszélek és nehezen élek. Olyan vagyok ebben a társadalomban, mint volt egykor a dinoszaurusz: hiába mondták neki, hogy "Repülj!", nem tudott repülni és kihalt. — A szobor hálós szerkezetű, a háló adja ki a jaguár formáját, ami tehát belül üres. — Nagyon fontos az üresség, az űr utal a láthatatlan valóságra. Mint egy edényben, az üresség, azaz a lélek tölti ki a formát. Az üresség láthatóvá tétele a forma. A gnosztikusok szerint a lélek be van zárva a testbe, az anyagi világ mintegy rabul ejtette, ezért ki kell szabadítani. — Ez a jaguár korántsem fenyegető, hanem szelid, harmonikus. — Platón szerint a művészet alapvető feladata a rend megmutatása a káoszban. A szépet, a jót kell megmutatni. Ha a magasabb rendűre irányul a figyelmünk, mi is magasabb rendűek leszünk. — Három fotós háromféleképp fotózta le a szobrot. — Török Andrásé az ötlet, én nagyon örültem neki. Mindig is szükségem volt fotókra a műveimről. Anynyit nézem a munkámat, hogy a végén már nem látom. A fénykép újra megmutatja. Most művészi fotók készültek a Jaguárról, nagyon szépek és tanulságosak, megmutatják, hogyan gondolják tovább mások az én gondolataimat. Lelkileg is jót tett: érzem, nem dolgoztam hiába egy évig. — Hová akar eljutni művészként? — Az úton járni kell és nem megérkezni — de ez a veszély nem is fenyeget. Járni próbálok az úton, majd kiderül, merre visz. — A Tui név is a keleti filozófiákra utal? — Ez a művésznevem, amit kétévesen választottam. Az édesanyám Micurinak becézett, amit én csak Mituinak tudtam kiejteni. Ebből lett a Tui. Erre hallgatok, ez a nevem. Az egyetlen dolog az életben, amivel azonos vagyok. Minden mással problémám van. Ötödik alkalommal nyújtják át ma este a Szentgyörgyi István színművészeti díjakat a budapesti Fészek Klubban. Az alapítvány romániai színikritikusokból álló kuratóriuma az idén három "élő legendának" ítélte oda a kitüntetést. A filmvásznakról is jól ismert Orosz Lujza szinte egész pályája Kolozsvárhoz kapcsolódik. 1950-ben végzett az akkor még itt működő Magyar Művészeti Intézetben, de már 1948-tól tagja a színháznak. Gyönyörű színpadi beszédét gyakran emlegetik példaként, nem véletlenül tanított diplomája kézhezvétele után négy éven át beszédtechnikát a főiskolán. A színiirodalom legszebb szerepeit alakította. A magyarországi nézők többek között a történelmi fordulat után Budapestre látogató kolozsvári társulat A buszmegálló című produkciójában láthatták. 1992-ben ő volt az Öregasszony Spiró György Csirkefejének Szamos-parti előadásában az Anya szerepét alakította Camus A félreértés című színművében. A kolozsváriak 1990-es vendégjátékán tapsolhattunk Senkálszky Endrének is, aki éppen hatvan esztendeje aktív tagja a Magyar Színháznak. Rendezőként, pedagógusként is dolgozott, 1964 és 1969 között pedig az intézmény igazgatója volt. Októberben töltötte be a 85. életévét, de a kor színpadi munkáján nem hagyott nyomot. Decemberben, a kolozsváriak tervezett Vígszínház-beli vendégjátékán erről a budapesti közönség is megbizonyosodhat, amikor is majd Shakespeare Troilus és Cressidájának Teiresziászaként láthatjuk őt a magyar fővárosban. Zsoldos Árpád is jól ismert és kedvelt színész Magyarországon: elég, ha csak a szentgyörgyi színház nagy sikerű Hegedűs a háztetőn című musicaljében nyújtott madárcsontú, mégis hihetetlenül erős Tevje-alakítására gondolunk. 1955-ben végzett a marosvásárhelyi főiskolán, több színháznak is tagja volt, de legnagyobb alakításai a Tamási Áron Színházhoz fűzik, ahol ma is dolgozik. Gratulálunk a kitüntetetteknek, és további sok sikert kívánunk nekik! Újraöntik és eredeti helyén ismét felállítják Bory Jenő szobrászművész (1879-1959) Sebzett hős című alkotását. A szobrot 1925-ben I. világháborús emlékműként a Budapesti Műszaki Egyetem udvarán állították fel, s az 1950-es években döntötték le. (Bronzanyagát a Sztálin-szobor készítésénél használták fel.) Az eredeti gipszminta alapján negatívokat készítenek a 3,4 méter magas szoborról, majd a viaszkópiák alapján Gödöllőn egy magánöntődében újraöntik a szobrot. Az Árgus Kiadó a szobor újraöntésével egyidejűleg albumot jelentet meg a szobrász születésének 120. és halálának 40. évfordulója alkalmából. A kiadvány 160 színes fotó segítségével ad képet az alkotó munkásságáról. Nevezetes hősök térnek vissza a mozinézők életébe ezen a héten. Ki újjászületve, ki saját nyomdokain haladva. (Ilyen is van: körbe-körbe.) Az egyik gyermekkorunk hőse, Tarzan, a másik felnőttkorunk hérosza, James Bond. Tényleg hihetetlen, de Edgar Rice Burroughs híres regényhőse eddig már vagy ötvenszer kelt életre a mozivásznon, de rajzfilmen most először elevenednek meg kalandjai a Walt Disney Stúdió produkciójában. Mindaz a képzeletszülte meseelem, ami a gorillacsaládban nevelkedő embergyerek regénybeli történetének kalandos feszültséget és romantikus lendületet kölcsönzött, ezúttal a rajzfilm műfajában levetette az élő megjelenítés korlátait. Itt minden megtörténhet egy az egyben, még az is, hogy Tarzan beszélget az állatokkal, hogy úgy mozog, mint ők, akiktől a dzsungelélet minden fortélyát el kellett tanulnia az életben maradáshoz. Az egész estés rajzfilm készítői egyszerű, kedves történetet mesélnek egy lényről, aki az állatok között tapasztalja meg a szeretet, a családi összetartozás erejét, s aki ember mivoltára ébredve is inkább a dzsungelt választja. Gyerektörténet a Disney-feldolgozás, de felnőtt szemmel is élvezetes kaland a dzsungel térbe helyezett látványa, Tarzan fantasztikus szörfözései-forgásai az ágak között, és különösen szórakoztató a dzsungelkutató professzor lánya, Jane figurája, akinek a megjelenésével Tarzannak a szerelem, a nézőnek pedig a rajzfilmek éltető eleme, a kifogyhatatlan humor lép a történetbe. A hibátlanul sikerült szinkron mellett a magyar változat meglepetése, hogy Phil Collins remek ritmusú betétdalait Ákos énekli, saját műfordításában, hibátlan stílusérzékkel. A 007-esből szám szerint ezúttal a 19. filmadagot fogyaszthatja a nagyérdemű, de ennél is lényegesebb, hogy A világ nem elég című új opusz tanúsága szerint James Bond láthatóan egy időre megint emberére talált: Pierce Brosnan angolos eleganciája, kíméletlen hidegvére, na és persze az, hogy férfias és szívtipró, megfelel a hírhedten legyőzhetetlen szuperkém iránti elvárásoknak. A nagy elődök (Sean Connery, Roger Moore) játékában fellelhető irónia Brosnannek ugyan nem az erőssége, de hál ' isten nem is erőlteti sem ő, sem a történet kiagyalói. A digitalizált látvánnyá felturbózott kalandok sorjázásában tán kevesebb is rá az idő, elég munkájába kerülhet a stábnak már az is, hogy az intellektus fölénye azért name vesszen ki hősünkből az elképesztő csodaketyerék mellett. Mert elsülhet kezében a szemüvegszár (elsül: talált, süllyedt), de az igazi teljesítmény mégis az, hogy még idejében rájöjjön, két gyönyörűséges nő közül az olajmilliárdos Sophie Marceau vagy az atomtudós Denise Richards érdemes -e a megmentésre. A történet ismét nemzetközi, de persze már egyáltalán nincs semmi pikantéria abban, hogy az egykori nagy, igazi (hidegháborús) ellenség, a volt Szovjetunió területe, s ebben is főként a Baku környéki olajmező az összekuszálódott szálak csomópontja. A rosszfiúk jó része szláv akcentussal töri az angolt, de ez, valljuk be, csak arra a nyomorúságra utal, amelyben az utóbbi évek szegény akciófilm-forgatókönyvírói kénytelenek kiizzadni egy valamirevaló főgonoszt a kémhistóriájukhoz. Van viszont üldözés sítalpakon és sárkányrepülőn, motorcsónakon és olajvezetékben, és még egy atom-tengeralattjáró belseje is fontos szerepet kap, de ott már Bond az idővel is harcban áll, hogy megmenthesse az emberiséget. Merthogy alább természetesen változatlanul nem adja. Bécs Budapest - Wien Budapest 2000 címmel kétnyelvű album látott napvilágot a Well-Press Kiadó gondozásában. A kiadványban a két város hasonlóságát és különbözőségét két alkotópáros mutatja be: Bécset Hernádi Gyula író és Szebeni András fotóművész láttatja magyar szemmel, míg Budapestről Gerhard Tötschinger osztrák író-rendező mondja el a véleményét, s az immár 43 éve az osztrák fővárosban élő Kalmár János fotóművész fedezi fel a maga és az olvasók számára. A kiadó tájékoztatása szerint a szerzők mindenekelőtt a hétköznapi életre összpontosítottak: mindkét városban elsősorban a kávéházi kultúra, az étkezési szokások, a zene világa, a különleges építőművészeti részletek és sajátosságok, a két város hírességei, az emberi kapcsolatok megnyilvánulása érdekelte őket. A kiadvány keddi bécsi "premierjét" követően a budapesti sajtóbemutatót ma tartják. A tízezer példányban megjelenő album megszületéséhez mindkét fővárosban több rendezvény is kapcsolódik. Így például Bécsben és Budapesten is tíz-tíz számozott kötet kerül kalapács alá, s az árverésen összegyűlt összeget tíz-tíz alapítványnak ajánlják fel. A magyar fővárosban december 8-án a Néprajzi Múzeumban kerül sor az album 1-től 10-ig sorszámozott példányainak az aukciójára, míg Bécsben várhatóan a jövő év februárjában rendezik meg a licitet. A horvát parlament szerdán alkotmányerejű törvényt fogadott el arról, hogy ideiglenesen a szábor elnöke helyettesítheti a köztársaság elnökét. A horvát elnök egészségi állapota mindeközben tovább romlott, és sajtóértesülések szerint egy neves horvát építészt már felkértek arra, hogy tervezze meg Franjo Tudjman síremlékét. A testület rendkívüli ülésén kétharmados szavazattöbbséggel elfogadott törvényt azonnal ki is hirdették, így az azonnal érvénybe is lépett. Az alkotmányerejű törvénnyel lehetőség nyílik arra, hogy name váltsák le tisztségéből Franjo Tudjman köztársasági elnököt, akit 24. napja súlyos állapotban kórházban ápolnak. A horvát alkotmányban csak a tartós akadályoztatás fogalmát rögzítették, amely az államfő helyettesítésének esetére kötelezően előírta új elnökválasztás kiírását is. Az új törvényben az alkotmányban foglaltaknak megfelelően kimondták, hogy a köztársasági elnököt csak a parlament elnöke helyettesítheti ideiglenesen. Az ideiglenes helyettesítés dátumáról maga az államfő dönt írásban. Ha erre nem képes, a kormánynak az államfő akadályoztatásától számított 30 napon belül az alkotmánybíróságtól kell kérnie a köztársasági elnök ideiglenes helyettesítésének kihirdetését. A helyettesítés legfeljebb 60 napig tarthat. Ha az ideiglenes helyettesítés okai ezek után is fennállnak, a kormány kezdeményezheti az alkotmánybíróságnál, hogy ismét állapítsa meg az elnök ideiglenes akadályoztatását. Vladimir Seks, a kormányzó Horvát Demokratikus Közösség (HDZ) frakciójának vezetője a parlamenti vitában egyebek között arra hivatkozott, hogy a kórházban kezelt államfő "él, aki orvosaival együtt az életéért küzd, és pártja semmilyen okkal sem foszthatja meg őt az államfői tisztségtől". Az ellenzéki pártok képviselői az alkotmányerejű törvény ellen szavaztak, egyebek között arra hivatkozva, hogy a kormánypárt nem tartja tiszteletben az alkotmányban foglaltakat, és nem hajlandó megállapodni a parlamenti választások időpontjáról sem. Az alkotmány szerint a parlament november 27-i feloszlatását követő 60 napon belül parlamenti választásokat kell tartani, de a pontos dátumról még nem született döntés. Súlyosnak minősítette a horvát köztársasági elnök egészségi állapotát a Tudjmant kezelő zágrábi orvoscsoport. A Globus című zágrábi hetilap orvosi körökre hivatkozva azt jelentette, hogy bármelyik pillanatban bekövetkezhet Tudjman halála. Az újság szerint az államfőt november 1-jén már későn — legalább két nappal bélátfúródása után — operálták meg, ami súlyos hashártyagyulladást és vérmérgezést okozott szervezetében. A Jutarnji List című ellenzéki napilap szerdai számának címoldalán A legrosszabb várható címmel arról adott hírt, hogy "többé már az intenzív kezelés sem segít" az elnökön. Az újság megszólaltatta Ante Vulin ismert építészt, aki megerősítette: néhány nappal ezelőtt felkérték arra, hogy tervezze meg Franjo Tudjman sírhelyét. A Vecernji List című napilap úgy értesült, hogy a Dubrava kórházban lélegeztető készülékkel segítik Tudjman szervezetének működését, de az államfő nincs kómában. Milos Zeman cseh és Mikulás Dzurinda szlovák kormányfő szerdán Pozsonyban aláírta az egykori Csehszlovákia két utódállama: a Cseh Köztársaság és a Szlovák Köztársaság közötti — eddig befejezetlen és évek óta sok vitát kiváltó — vagyonmegosztás közös végrehajtási módozatait rögzítő szerződést. A megállapodás szerint a cseh kormány jelképes összegért: 1, azaz egy cseh koronáért megvásárolja a Cseh Nemzeti Banktól azt a 30 milliárd koronát kitevő szlovák adósságot, amely miatt Prága a szövetségi Csehszlovákia 1992 végén történt kettéválása óta, hétéves huzavona után sem volt hajlandó kiadni Pozsonynak az egykor közös nemzeti bank prágai páncéltermeiben őrzött 4,2 tonna aranykincset. Pozsony soha nem ismerte el a cseh követelés jogosultságát. A volt cseh és a volt szlovák miniszterelnök éveken át nem tudott megállapodni a vagyonrendezés nyitott kérdésében. Milos Zeman és Mikulás Dzurinda azonban alig egy éve, közvetlenül a szlovákiai kormányváltás után máris egyezséget kötött, amelynek értelmében egy éven belül pontot tesznek az ügy végére. Állták a szavukat: a szerződés ratifikálása után a szlovák aranykincs várhatóan a jövő év elején, azt követően kerülhet Pozsonyba, hogyha az egyezményt már a két parlament is ratifikálta. "A két ország ezzel lezárta a múltat, egyszersmind a óriási mértékű együttműködés előtt nyitott teret" — jelentette ki Zeman cseh kormányfő. Bernard Kouchner, a koszovói ENSZ-közigazgatás vezetője szerdán közölte: megelégelte az ENSZ biztonságot és megbékélést célzó koszovói erőfeszítéseit érő bírálatokat. Kouchner erről a Párizsban rendezett balkáni újjáépítési fórumon beszélt. Az ENSZ francia koszovói különmegbízottja ismét felszólított a koszovói nemzetközi rendőrség létszámának növelésére. Kouchner elmondta, hogy jelenleg 1700 nemzetközi rendőr tevékenykedik Koszovóban, és ez teljesen elégtelen. " 6 ezer rendőrre lenne szükségünk. Hol vannak a francia rendfenntartók? " — tette fel a kérdést a különmegbízott. Szakadár albán fegyveresek kedden este tüzet nyitottak egy szerb rendőrjárőrre Koszovó délkeleti határa mentén, a biztonsági övezet közelében: két rendőr megsebesült — jelentette szerdán az RTS szerb állami tévé. Az RTS rendőrségi közleményre hivatkozó beszámolója szerint a támadás a kizárólag albánok lakta Lucane és Konculj között történt. A tévé szerint a támadók egy négytagú járőrre nyitottak tüzet. A nisi polgármesteri hivataltól származó értesüléseink szerint a szerbiai városba szerda este megérkezett a 10 teherautó, amely az Európai Unió és a szerb ellenzék között létrejött megállapodás értelmében fűtőolajat szállít az ellenzéki vezetésű, közép-szerbiai településnek. A polgármesteri hivatalban nem tartottak attól, hogy a szállítmány esetleg nem érkezne meg rendeltetési helyére. Nisen kívül Pirot városa részesül még az "Energia a demokratizálódáshoz" elnevezésű akció keretén belül nyújtandó fűtőolaj-szállítmányból. Oda öt teherautónyi olaj érkezett Macedóniából. Zoran Zsivkovics polgármester hivatalában elmondták: semmiféle ünnepséget nem szerveztek a városban ebből az alkalomból, minthogy "már maga az ünnep, hogy a meleg lesz a lakásokban". Aktuális nemzetközi témák és a kétoldalú viszony kérdései szerepelnek Martonyi János vasárnap kezdődő, egynapos hivatalos moszkvai látogatásán. A magyar és az orosz külügyi tárca vezetője utoljára tavaly februárban Budapesten folytatott eszmecserét. A májusról novemberre halasztott Martonyi-vizittől szakértők azt várják, hogy kedvező politikai légkört teremt a kétoldalú kapcsolatokban fennálló vitás kérdések megoldásához. Kovács László személyében magyar külügyminiszter utoljára 1996 márciusában járt Moszkvában. Jevgenyij Primakov ezt a vizitet viszonozva, tavaly februárban látogatott el Budapestre. A két ország kapcsolatait terhelő vitás kérdések — elsősorban a rendezetlen orosz államadósság és a restitúció — azóta újabbakkal szaporodtak. A koszovói háború idején kirobbant konvojügy, az orosz KFOR-gépek átrepülése körüli bonyodalom, legutóbb pedig Orbán Viktor kanadai nyilatkozata váltott ki ingerült reakciókat Moszkvában. Budapest bízik abban, hogy az utóbbi hónapokban keletkezett vitákat, félreértéseket az orosz fél számára is megnyugtatóan sikerült tisztázni és lezárni. Martonyi János vasárnap kezdődő moszkvai hivatalos látogatásának célja, hogy partnerével, Igor Ivanovval szót váltson időszerű nemzetközi kérdésekről és a kétoldalú kapcsolatokról — tájékoztatta lapunkat Kontra Ferenc, a Külügyminisztérium főosztályvezető-helyettese. A tárgyalásokon valószínűleg szóba kerülnek az európai biztonság, a délszláv válság, a koszovói rendezés és a NATO-orosz együttműködés témái. Bár e kérdések egynémelyikében nincs nézetazonosság a két ország között, az eszmecsere a várakozások szerint jó lehetőséget teremt az álláspontok kifejtésére, s talán közelítésére is. A kétoldalú viszony, a magyar-orosz gazdasági együttműködés egyik problémája az orosz államadósság rendezetlensége. Oroszország mintegy 400 millió dolláros tartozásának kiegyenlítése volt a témája a magyar-orosz gazdasági vegyes bizottság legutóbbi, októberi ülésének. A megbeszélésen a felek elhatározták, hogy konkrét javaslatokat dolgoznak ki az adósság rendezésére. A törlesztés határideje 2000. január 31. A moszkvai külügyminiszteri megbeszéléseken Martonyi János föl kívánja vetni a Szovjetunióba vitt magyar műkincsek visszaszolgáltatásának kérdését. A belpolitikai és jogi csatározásokban formálódott orosz restitúciós törvény értelmében Magyarország igényt tarthat Oroszországba elszármazott műkincseinek nagy részére. Mint Kontra Ferenc elmondta, a magyar fél már több jegyzékben kérte az orosz külügyminisztériumtól a beazonosított műtárgyak, köztük a Sárospataki könyvtár gyűjteményének visszajuttatását. Ez utóbbi hazahozatalára reális esélyt látnak a szakértők. A diplomata ugyanakkor hozzátette: a restitúcióra csak kedvező politikai légkörben kerülhet sor. A magyar-orosz kapcsolatokat azonban nem ez jellemezte az eltelt időszakban. Ezért is fontos, hogy a viszony a korrektségen, a kiszámíthatóságon, egymás érdekeinek kölcsönös tiszteletben tartásán alapuljon. E kedvező politikai légkör kialakulásához nagyban hozzájárulhat Martonyi vizitje. Oroszország nagyhatalom és fontos partner Magyarország számára. Ezért is fontos fenntartani a magas szintű párbeszédet, és időről-időre szót váltani az országainkat érintő és érdeklő aktuális kérdésekről — fejtette ki Kontra Ferenc. Az orosz miniszterelnöknek érvényes meghívása van Magyarországra, ám erre feltehetően az idén már nem kerül sor. Orbán Viktor korábban úgy nyilatkozott: kész Moszkvába utazni, ha az oroszországi helyzet nem teszi lehetővé a kormányfői vizitet. Budapest nem ragaszkodik a formaságokhoz. A csecsen fegyveresek katonai parancsnoka cáfolta, hogy az orosz erők csaknem teljesen körbevették Groznijt, amint azt Moszkva állítja. A parancsnok szerint a csecsen fővárosba keleti és déli irányból szabad a ki- és bejárás. Mumadi Szajdajev ugyancsak hamisnak nevezte azokat az orosz jelentéseket, amelyek szerint a csecsen harcosok tömegesen hagyják el Groznijt és a várostól délre lévő hegyekben keresnek menedéket. "Senki nem hagyta el a hadállását" — jelentette ki. Aszlan Maszhadov csecsen elnök közölte: az urusz-martani harcosok megfogadták, hogy egész télen helyükön maradnak és harcolnak. "Elképzelhető, hogy a Groznijtól 20 kilométerrel délnyugatra fekvő város — az egyik legnagyobb csecsen település — lesz az első olyan hely, ahol egyesült erővel harcolnak az oroszok ellen" — mondta. Az orosz légierő gépei és a tüzérségi egységek ismét hevesen támadták Urusz-Martan környékét, de a várostól nyugatra elhelyezkedő csecsen erők szemmel láthatóan állták a sarat. Orosz források szerint a csecsen erők létszáma az utóbbi időben 3500-ra emelkedett. Az orosz külügyminiszter mégis hajlandó hétfőn Moszkvában találkozni az EBESZ soros elnöki tisztét betöltő Knut Vollebaekkel, s tárgyalni arról, hogy EBESZ-küldöttség látogasson Csecsenföldre. Igor Ivanov azt is elfogadta, hogy EBESZ küldöttsége december első felében utazzon a körzetbe. Az oslói orosz nagykövetség korábban még azt közölte a norvég külügyminiszterrel: Ivanov túlzottan elfoglalt, így a hónap hátralévő részében már nem tud találkozni vele. Oroszország a múlt heti isztambuli EBESZ-csúcson vonakodva bár, de beleegyezett abba, hogy az EBESZ elnöke ellátogasson a szakadár kaukázusi köztársaságba. Az orosz kormányfő büntetlenséget ígért azoknak a csecsen fegyvereseknek, akiknek nem tapad vér a kezéhez, s leteszik a fegyvert a szövetségi erők előtt. Vlagyimir Putyin hangsúlyozta, hogy az új amnesztiát — amely hasonló lenne az 1994-96-os orosz-csecsen háborút követő moszkvai bűnbocsánathoz — mindenképpen megszavazná az orosz alsóház. Putyin ezúttal nem zárta ki teljesen Groznij ostromát, azt hangoztatva, hogy a bázisokat és a fegyverraktárokat meg fogják semmisíteni. Úgy vélekedett, hogy a banditák "élő pajzsként" használják fel polgári lakosokat, ezért a civileknek el kell hagyniuk a csecsen fővárost, s az orosz hatóságok "mindennel el fogják látni őket". A szlovák szociáldemokraták, akiknek pártját haláláig Alexander Dubcek vezette, az 1992. szeptember elsejei végzetes autóbaleset óta nem tudják elfogadni azt a hivatalos verziót, amelyet a Ceské Budejovice-i bíróság 1993. évi ítélete szentesített: szerencsétlenség történt, s ezért a szlovák politikus gépkocsivezetőjét, Ján Rezníket jogerősen egyévi, letöltendő fegyházbüntetésre ítélték. Mostanában, a cseh-szlovákiai "bársonyos forradalom" tizedik évfordulójára emlékezve, magától értetődően, sok szó esik Alexander Dubcek személyiségéről, a szlovák történelemben betöltött szerepéről. Ugyanakkor mind Szlovákia Szociáldemokrata Pártja elnöke, Jaroslav Volf parlamenti képviselő, mind a párt és a Dubcek család jogásza, Liboslav Leksa ismételten kifejtették gyanújukat: nem baleset áldozata lett "a legnagyobb szlovák" — ahogyan ezekben a napokban Dubceket emlegetik —, hanem merényletet követtek el ellene. Leksa perújrafelvételt is kezdeményezett az ügyben, sőt Milos Zeman cseh miniszterelnök is támogatja az új nyomozás lefolytatását — ellentétben elődjével, Václav Klausszal. A szlovák szociáldemokraták (és Zeman révén — úgy tetszik — a csehek is) arra alapozzák gyanújukat, hogy 1992 derekán Dubcek személye egyre kényelmetlenebb lett azoknak a szlovák és cseh politikusoknak a szemében, akik Csehszlovákia minél gyorsabb kettéválását szorgalmazták. Dubcekről ugyanis közismert volt, hogy következetes híve — Václav Havellal együtt — a csehek és szlovákok közös államának, és a két nemzet közötti vitás kérdéseket tárgyalások útján, de az állami keretek megőrzésével szeretné megoldani. Dubceknak az volt az álláspontja, hogy a közös állam szétválasztása egyes cseh és szlovák politikusok egyéni ambícióit szolgálhatja ugyan, de semmiképpen nem a két nép érdekeit. A szocdemek szerint éppen ezért akadályozta mind a cseh Klaus-kabinet, mind a szlovák Vladimír Meciar kormánya az első — és szerintük felületes — vizsgálat megismétlését. Ezért siettették az ítélet meghozatalával az ügy lezárását, és arra is számíthattak: az önálló Szlovákia megteremtésének láza el is tereli a figyelmet a gyanús körülményekről. Merthogy ilyenek bőven akadnak — legalábbis a perújrafelvétel-kezdeményezőnek véleménye szerint. Jaroslav Volf azt állítja, hogy az egész históriában roppant homályos Dubcek gépkocsivezetőjének, Ján Rezníknek a szerepe. Rezník nem sokkal a szerencsétlenség előtt került Dubcek mellé, aki nem kedvelte őt. Korábbi sofőrjével jó személyes viszonya volt, teljesen megbízott benne. Rezníkről az a hír járta, hogy a rendszerváltás előtt az állambiztonsági szolgálat alkalmazottja volt, tehát érthető volt Dubcek tartózkodása azzal az emberrel szemben, aki korábbi üldözői közé tartozott. Azt is rebesgették az új gépkocsivezetőről, hogy a rendszerváltás után részt vett volna egyes állambiztonsági ügynöknévsorok megsemmisítésében. Ezt azonban senki nem bizonyította, ahogyan magát a megsemmisítés tényét sem. További bizonyíték lehet a perújrafelvételhez a BMW cég szakértői véleménye (ilyen autóval utazott Dubcek), amely kizárja az adott baleseti körülmények között olyan hátgerincsérülés lehetőségét, ami a politikus halálát okozta. Nem értik azt sem a szociáldemokraták, miért zárkóznak el mind a mai napig a vizsgálatban illetékes cseh hatóságok attól, hogy a zsolnai székhelyű Bírósági Műszaki Szakértői Intézet újra lejátssza a balesetet a baleset színhelyén. Jaroslav Volf nem gyanúsít, hanem azt mondja: jó lenne végre tisztán látni. És amikor erről nyilatkozik a nyilvánosságnak, akkor a Szocialista Internacionálé egyes vezetőire hivatkozik, például Fischerre, az osztrák parlament elnökére és Pierre Mauroyra, akik személyesen neki mondták el kívánságukat: hét év után kívánatos lenne az ügy megnyugtató lezárása. A csehországi Ústi nad Labemben szerda hajnalban teljesen lebontották azt a falat, amelyet a város vezetése építtetett október elején azért, hogy elválassza a helyi romákat a szomszédos családi házak lakóitól. A 65 méter hosszú, 1,8 méter magas építmény felhúzása ellen annak idején nemcsak a csehországi roma szervezetek tiltakoztak, hanem több vezető cseh politikus, többek között Václav Havel államfő is. A CTK hírügynökség szerint a betonfal lebontása 56 ezer cseh koronába került. A Maticni utcai "etnikai elválasztófal" megszüntetéséről kedden hozott döntést Ústi nad Labem városi tanácsa. A testület arról is határozott, hogy 3,6 millió koronáért (mintegy 100 ezer dollárért) megvásárolja annak a három családnak a házát, amelyik a legtöbbet panaszkodott a cigány szomszédok túl zajos életmódjára. Az építmény heves nemzetközi tiltakozást váltott ki az emberi jogvédő csoportok és az Európai Unió részéről is. Az EU éppen a fal lebontásának napján tette közzé nyilatkozatát, amely szerint a cseh EU-tagság egyik fő gondja a csehországi roma népességgel való nem megfelelő bánásmód. A városi hatóságokra erős nyomást gyakorolt a prágai kormány is a fal lebontása érdekében. Jan Kavan külügyminiszter azt mondta, hogy ha nem történik gyors intézkedés az ügyben, akkor a fal a cseh EU-csatlakozás akadálya lehet. A Vatikán ajánlásainak engedve a német katolikus püspökök úgy határoztak, hogy egyházuk módosítani akarja részvételét a terhestanácsadás törvény által szabályozott rendszerében. A püspöki konferencia Würzburgban tartott tanácskozása után kiadott közlemény szerint a pápa novemberi levelében megfogalmazott útmutatás értelmében a katolikus egyház által fenntartott — mintegy 270 — iroda a jövőben is folytatja az intenzív tanácsadást, ám nem fognak kiállítani olyan igazolást, amely lehetővé teszi a megjelent nőknek terhességük büntetőjogi következmény nélküli megszakítását. A 72 tagú konferencia által, három püspök fenntartásai mellett elfogadott közlemény szerint a testület megvizsgálja, van -e lehetőség arra, hogy a katolikus irodák az igazolások kiállítása nélkül is benn maradjanak a terhestanácsadás törvényes rendszerében. A múltban a kormány és a parlament több ízben is vizsgálta ezt a kérdést, és minden esetben olyan választ adott a kérdést fölvetőknek (köztük püspököknek is), hogy a vonatkozó törvény módosítása nem számíthat többségre a Bundestagban. Ez gyakorlatilag azt jelenti, hogy a katolikus egyház kivonul a tanácsadási rendszerből. II. János Pál pápa már júniusi, majd szeptemberi levelében is bírálta a német püspökségek részvételét a terhes nőknek szervezett állami tanácsadásban, azt vetve a szemükre, hogy az igazolások kiállításával lehetővé teszik meg nem született életek elpusztítását. A püspökök november közepén a Vatikánban tett "ad limina" látogatásuk alatt levelet adtak át az egyházfőnek, amelyben felsorolták megfontolásaikat és érveiket a tanácsadási gyakorlat (benne az igazolások) fenntartása mellett. A pápa ezt követően a német püspöki kar elnökéhez, Karl Lehmannhoz intézett levelében leszögezte: azt kívánja, hogy a katolikus tanácsadó irodák "a jövőben is folytassák és erősítsék az életet szolgáló magasztos tevékenységüket, de name állítsanak ki olyan igazolásokat, amelyeknek révén a katolikus irodák a magzatelhajtást lehetővé tevő rendszer részeivé válnak". Három magas rangú olasz katonatiszt a hidegháború idején fontos államtitkokat adott át a volt szovjet hírszerzésnek — vélik tudni a szerdai olasz újságok. Állítólag mindhárom személy szerepel a Mitrohin-aktákban található listán. Az illetékesek elejétől fogva óvatosan kezelték a Nyugatra szökött volt KGB-ügynök "leleplezéseit", ezért az olaszokra vonatkozó listát ugyan közreadták, de az igazságügyi szervek azóta alaposan tanulmányozzák azt. A Corriere della Sera című lap szerint az egyik nevet sikerült azonosítania az üggyel foglalkozó katonai főállamügyésznek. Mario Babiucról van szó, aki "Ikar" fedőnéven szerepelt a szovjet titkosszolgálat jelentéseiben. Az olasz tábornok 1957-től a moszkvai olasz nagykövetség légügyi attaséja volt. A másik két név — amelynek gazdáiról ugyancsak bebizonyosodott, hogy kémkedtek a szovjeteknek — szintén szerepel a mintegy kétszázötven fős listán, de kilétüket az ügyészség egyelőre nem fedte fel a sajtónak. Mitrohin azt írja Babiucról, hogy a KGB annak idején kompromittáló anyagok alapján szervezte be őt Moszkvában. Elhitették vele, hogy szeretője, Marina Fjodorovna Mangurina teherbe esett tőle, és abortuszon kellett átesnie. Az attasét ekkor megkereste egy szovjet titkosszolgálati tiszt, aki a nő férjének adta ki magát, és megfenyegette Babiucot: botrányt csinál. "Ikar" ekkor belement mindenbe, hajlandó volt együttműködni. Így került a KGB kezére az akkori olasz katonai attasé által az otthoniaknak írt titkos jelentés, sőt még a külképviselet páncélszekrényének a titkos kódja is. A japán rendőrség több akciót hajtott végre, a Rajfu Szupeszu szekta után kutatva, amely azóta hallatott magáról, hogy két tagjának szállodaszobájában egy mumifikált holttestre bukkantak. A nyomozást azt követően rendelték el, hogy a közelmúltban egy holttestet leltek a tokiói repülőtér közelében fekvő egyik szállodában. A szobát, ahol a 66 éves Kobajasi Sinicsi teteme volt, a szekta két híve bérelte. Az áldozat fia, a szekta 31 éves tanítványa azt állította, hogy apja még élt, amikor megtalálták, és a boncolás okozta halálát. A rendőrök keveset tudnak a szektáról, amely rendszeres és drága "önfelfedezési" szemináriumokat rendez. Idén eddig 2,6 millió áldozatot szedett a gyógyíthatatlan immunbetegség, az AIDS — adta hírül a France 2 televízió az Egészségügyi Világszervezet jelentésére hivatkozva. Korábban egyetlen évben sem haltak meg ennyien a gyilkos betegség következtében. És még egy riasztó adat: 1999-ben 5,6 millió felnőttet és gyermeket fertőzött meg az AIDS kialakulását okozó HIV-vírus. A betegség kitörése, azaz a 80-as évek eleje óta a kórokozó 50 millió embert fertőzött meg. Közülük már csak 33 millióan élek. Az AIDS különösen gyorsan terjed a Szovjetunió utódállamaiban — állítja a jelentés. Ezekben az országokban 1997 és 1999 között megduplázódott az AIDS-esek száma. Amint a dokumentum rámutatott, a Független Államok Közösségének tagállamaiban, főként azokban az orosz és ukrán nagyvárosokban, ahol különösen magas a munkanélküliek aránya, rendkívüli módon megugrott a drogfogyasztók száma, így ezeken a területeken jórészt a sterilizálatlan tű okozza a megbetegedéseket. Ettől függetlenül az AIDS "epicentruma" továbbra is Afrika, s elsősorban annak Szaharától délre eső része, ahol a vírussal fertőzöttek 55 százaléka nő. A jelentés szerint 1999 végén — csak a 15 és 49 év közöttieket számolva — 12,2 millió afrikai nő és 10,1 millió férfi volt HIV-vírushordozó. Ázsiában ezzel szemben mind több sikerrel veszik fel az AIDS-szel szembeni küzdelmet. Kevésbé aggasztó a helyzet Dél-Amerikában is, ahol különösen nagy összegekkel támogatják a megelőzést. Brazíliában 300 millió dollárt fordítottak 75 ezer ember kezelésére. A betegség jóval kevésbé érinti a fejlett országokat. A nagyobbik koalíciós erő, a Szolidaritás Választási Akció (AWS) egyik csoportja, a Katolikus Családok Szervezete tagjának számító Kapera 1991-ben már lemondani kényszerült akkori egészségügyi államtitkár-helyettesi posztjáról, mert nyilvánosan perverzeknek minősítette a homoszexuálisokat. parlament szerepét betöltő svájci nemzeti tanács hétfőn 11 órás vita után ratifikálta az alpesi ország és az Európai Unió (EU) között négyéves tárgyalás után nemrégiben létrejött eddigi legfontosabb dokumentumot. A Brüsszelben június 21-én aláírt megállapodás 7 területen irányoz elő az eddiginél szorosabb együttműködést Svájc és az európai integráció között. Közülük a legfontosabb, hogy a hatálybalépéstől számított 5 év leteltével Svájc, illetve az EU-tagállamok polgárai szabadon telepedhetnek le, vállalhatnak munkát, nyújthatnak szolgáltatásokat egymás országaiban — jelenleg ezt kvótarendszer korlátozza —, és a szociális ellátások kölcsönössége is hasonló lesz az EU-n belüli rendszerhez. A közlekedési megállapodás szerint Svájc a jövőben az eddigi 28-ról 40 tonnára növeli az alpesi tranzitforgalomban részt venni engedett tehergépkocsik súlyhatárát — a kamionokra kiszabott útdíj azonban 2007-ig folyamatosan emelkedik —, továbbá az EU és Svájc kölcsönösen megnyitja egymás számára a légiközlekedési piacot. A szerződés a jövőre nézve liberalizálja számos mezőgazdasági termék kereskedelmét, kitér a diplomák és védjegyek kölcsönös elismerésére, a közbeszerzési pályázatokra, valamint arra, hogy a jövőben Svájc az EU-tagállamokhoz hasonlóan veheti majd ki részét az uniós kutatási programokból és forrásokból. A megállapodás várhatóan 2001-ben lép hatályba, miután valamennyi uniós tagország parlamentje is ratifikálta. Közel négyszáz fő jelenlétében tartotta összejövetelét múlt hét végén a Magyar Történelmi Családok Egyesülete. A Magyar Tudományos Akadémia (MTA) épületében helyet kapott találkozót Glatz Ferenc akadémiai elnök nyitotta meg, aki a magyar nemesség történelmi szerepéről tartott előadást. A mintegy 180 magyarországi taggal rendelkező egyesület találkozóján részt vett Habsburg Ottó is, akinek Magyarországon élő fia, György szintén tagja a szervezetnek. Mint Kiss Gergely, az egyesület titkára a HVG-nek elmondta, a tagok közé kerülhetnek a főnemesek mellett a köznemesek is. Az egyesület alapítója és elnöke a Németországból az 1990-es évek elején hazatért gróf Nyáry János, aki most Csapody Miklós MDF-es képviselővel közösen arra készül, hogy hatályon kívül helyeztetik az 1947-es 4. törvényt, amely a nemesi rangok és címek eltörléséről szól. A tíz kis, zömében szabolcsi konzervgyár hiteleire adott 2,33 milliárd forintnyi állami garancia után (HVG, 1999.június 19.) a kormány újabb 5 milliárd forint értékben vállalt készfizető kezességet tartósítóipari cégek hiteleire. Az intézkedést most is az orosz válság miatt megingott likviditású cégek hitelképtelensége indokolja, ami az alapanyag-termelők pozícióit is veszélyezteti. Az akkori akcióval ellentétben most nem 100, hanem 70, illetve 90 százalékos garanciát vállal az állam, a kedvezményezett ötven cég pedig — Galambos József, a Magyar Konzervgyártók Szövetségének titkára szerint — gyakorlatilag az egész iparágat lefedi. A kamattámogatás is differenciált: az állami garancia nélküli hitelekre 100, a garantált hitelekre pedig a kezességvállalás mértékének növekedésével csökkenően 75, illetve 40 százalék. A kormányhatározat által nyújtott lehetőség alapján 11,5 milliárd forint új hitelt vehetnek fel a tartósítóipari termékeket gyártók, a nyolc hónapos futamidejű konstrukcióban a tőketörlesztésre négy hónap moratóriumot kapnak. A kormány egyben hozzájárult ahhoz is, hogy tavalyi hasonló garanciavállalása után a konzervgyárak még fennálló, 2,6 milliárd forintnyi hiteleit további nyolc hónappal meghosszabbítsák a bankok, amihez 50 százalékos kezességvállalást és a jegybanki alapkamat 75 százalékának megfelelő kamattámogatást biztosít. Egy év után Simicska Lajos feladta: az adóhivatal elnöke családi halálesetekre és az ellene irányuló folyamatos támadásokra hivatkozva kedden — miután találkozott Orbán Viktor miniszterelnökkel — lemondott. Posztját eddigi helyettese, Vida Ildikó vette át, akit egyébként ő hozott magával korábbi munkahelyéről. A Fidesz egykori gazdasági igazgatója tavaly nyáron lett főadószedő, annak ellenére, hogy már kinevezése előtt számos bírálat érte kiválasztását — például mert pártállásból került némi "alámerülés" után állami főhivatal élére (HVG, 1998. július 4.), illetve mert tisztázatlan körülmények között vált fantommá több olyan cég, amelyben korábban tisztségviselőként vagy tulajdonosként érintett volt. A miniszterelnök eddig mindig kiállt egykori kollégiumi társa, a hozzá hasonlóan székesfehérvári s a pesti jogi karon végzett Simicska mellett, akinek széke még annak ellenére is biztosnak látszott (HVG, 1999. május 29.), hogy első számú kiszemelt adórendőre, Pelikán László ellen büntetőeljárás indult. A lemondás közvetlen előzménye a Napi Magyarország hétfői cikke, amelyben az APEH-elnök, közhivatalnoktól szokatlan módon, "Az elmúlt három hónapban megöltétek az apámat, az apósomat, az Úristen irgalmazzon néktek" szavakat intézte mindazokhoz, akik szerinte okozói voltak a családi tragédiáknak. Ennek az elsősorban Eörsi Mátyás SZDSZ-képviselőnek és meg nem nevezett társainak szóló üzenetnek nyilván szerepe van a látszólag önkéntes távozásban. A hivatalos verzió szerint a nyilatkozat csak következménye volt az APEH-elnök támadások miatti idegállapotának. Orbán Viktor kormányfő állítólag nem kérte a távozást, Járai Zsigmond pénzügyminiszter pedig elégedetten szólt Simicska szakmai munkájáról. A kormányfő most elengedte egyik bizalmasát, de ez korántsem jelenti, hogy Simicska végleg eltűnt volna a közéletből. Hasonlóan járt a Fidesz számára politikai kudarcot és eladósodást hozó 1994-es választások után: túladtak rajta mint gazdasági igazgatón. Sokan őt okolták ugyanis a vereségért, hiszen a nevéhez fűződött például az 1993-as, nagy port kavart MDF-Fidesz-székházügy. Simicska akkor formálisan nem vett részt a Mahir Rt. 1994. eleji privatizációjában, ám hamarosan átvette a cég irányítását, amelynek 1998-ig áttételesen résztulajdonosa is volt. Akkoriban a cég — átmeneti sikerrel — megszerezte a Magyar Nemzet, az Esti Hírlap és az Expressz kiadói jogát, 1997 végén pedig megindította a Napi Magyarország című napilapot. A tavalyi fideszes győzelem után Simicska megvált gazdasági tisztségeitől. Gánt-Kő és Tőzeg Kft. néven működik tovább az Orbán Viktor miniszterelnök családtagjai — de nem a kormányfő — tulajdonában álló két bányacég, a Gánt-Kő Kft. és a Hahót-Tőzeg Kft. (eredeti nevén Zala-Tőzeg Kft.), miután az utóbbit, amelyből korábban kivásárolták a külső tulajdonostársakat, beolvasztják az előbbibe. A már júliusban elhatározott egyesítés jogi eljárása csak a közelmúltban kezdődött, a tervek szerint az "új" társaság 28,5 millió forint jegyzett és 61,8 millió forint saját tőkével rendelkezik majd, s ügyvezetője ifj. Orbán Győző, a miniszterelnök testvére lesz. Az Orbán-érdekeltségű cégcsoport másik két vállalata, a kormányfő édesapja által irányított gánti Dolomit Kft.- amelynek 1992-es privatizációjáról, illetve arról, hogy egy ideig kisebbségi tulajdonosa volt a Quality Invest Rt. (QI) nevű Fidesz-közeli cég, az Élet és Irodalom közölt a közelmúltban összeállítást részint már publikált (HVG, 1997. május 3., 1998. szeptember 12.) adatok felidézésével — és az egy ideig ugyancsak QI-érdekeltség Karbonát Kft. már 1997 elején egyesült. A társaság végelszámolással történő megszüntetéséről döntenek a Corso Rt. tulajdonosai a cipőkereskedelmi cég jövő hétre meghirdetett közgyűlésén. A 338 millió forint jegyzett tőkéjű Corso a nyolcvanas évek végéig a belföldi lábbeli-kiskereskedelmi piac 40 százalékát tudhatta magáénak, amit látványos mélyrepülés követett: az árbevétel 1989 és 1993 között 3 milliárd forintról 400 millió forintra apadt. A cég helyzetét a növekvő konkurencián kívül rontotta, hogy a kiskereskedelmi üzletek eladását szolgáló előprivatizáció keretében több boltját elvonták, ingatlanvagyonának 86 százalékát így két nagyméretű — 6 ezer négyzetméter körüli — raktár tette ki. A Corso talpra állítása a társaságot 1994-ben privatizáló — a cég vezetőiből és alkalmazottaiból álló — konzorciumnak sem sikerült (a vételár mindössze 198 millió forint volt, amelynek csak a 30 százalékát kellett készpénzben kifizetni). Az új stratégia, azaz a középkategóriájú cipők értékesítése átmeneti fellendülést és szerény nyereséget hozott ugyan, de az árbevétel ismét csökkent: az utóbbi évek 200 millió forint körüli forgalma 1996-ban 175 millió forint, 1997-ben 44,5 millió forint veszteséggel párosult. Végül ez év elején a társaság vezérigazgatója is felmondott, így a ma már csak néhány alkalmazottat foglalkoztató cég ügyeit várhatóan a végelszámolásra kiszemelt Budapest Holding Első Hazai Vagyonkezelő Rt. zárja le. Az Állami Pénz- és Tőkepiaci Felügyelet (ÁPTF) augusztus 26-án szeptember 10-éig felfüggesztette a London Bróker Rt. tevékenységét, miután e hónapban már kétszer is előfordult, hogy az értékpapír-kereskedő cég nem tudott fizetni a Budapesti Értéktőzsdén. A felügyelet már augusztus 18-a óta vizsgálódik a London Brókernél, amelynek megromlott a likviditási helyzete. A cég ugyan jelezte, hogy alaptőke-emelést tervez, ám "az rt-nél kialakult helyzet kedvezőtlenül befolyásolhatja a tervezett tőkeemelés lefolytatását" — olvasható az ÁPTF-nek a Magyar Tőkepiacban közzétett határozata indoklásában. A június vége óta előzetes letartóztatásban lévő Rózsa Ferenc (HVG, 1999. július 17.) két éve egyébként azért jelentette fel tulajdonostársát, Kovács Tibort, hogy egyrészt eltüntette a London Brókernél letétbe helyezett FIK-részvényeit, másrészt a közös tulajdonukban lévő Budalakk Éta Kft.-ből 120 millió forintnyi készpénzt tudta és beleegyezése nélkül a London Brókerhez utalt át. 1997 decembere óta a London Bróker Rt. tulajdonosa a Portofinó Építő és Szolgáltató Kft. Az 1997 novemberében még 11 millió forintos törzstőkéjű társaság tőkéjét 1998 januárjában 311 millió forintra emelte a Reichardt család. A siófoki Hotel Albatroszt, amely korábban az Ybl Bankot csődbe vivő Hepta-csoporté volt, most a Reichardt család Restaro Kft. nevű cége, illetve a Kovács Tiborné vezette s az ő kisebbségi tulajdonában álló International Gaming Promotion Kereskedelmi Kft. jegyzi. Ez utóbbi többségi tulajdonosa — legalábbis a hivatalos céginformáció szerint — a New York-i székhelyű International Gaming Ltd., amely cég 1999 februárjától a Kovács Tibor vezette Fővárosi Ingatlankezelő (FIK) Rt. által alapított Első Építőipari és Ingatlaniroda Kft.-be is betársult. Elővárosi közlekedésre alkalmas, mintegy 30 személyes midibusz sorozatgyártását kezdte meg a héten a győri székhelyű, 300 millió forint törzstőkéjű, mintegy 1 milliárd forint saját vagyonú Kravtex Kft. a 87 százalékos tulajdonában lévő mosonmagyaróvári Kühne Mezőgazdasági Gépgyár Rt.-vel közösen. A cseh Karosa gyárból kivált Sor Libchavy gyár licence alapján készült midibuszokba az Iveco motoron és sebességváltón kívül hazai részegységek kerülnek: a futóművet a Rába Rt.-től, a szervokormányt a Csepel Autó Kft.-től, a fékberendezéseket a szegedi Knorr-Bremse Kft.-től vásárolja a cég. Az új, Kravola nevet viselő buszokból idén 20, jövőre 80 darab készül, s ezeket a hazai piacon az Ikarus midibuszainál mintegy 20 százalékkal olcsóbban, 19,5 millió forintért tervezi értékesíteni a társaság. A Kravtex Kft.-t 1992-ben az orosz Atex-holding egyik tagja, az Avtoexport és egy magyar magánszemély, Krankovics István, a győri Rába egykori marketingigazgatója 3,5 millió forint törzstőkével alapította. A tőkeemelések révén a cég 1997-től 100 százalékban Krankovics István tulajdonába került. A kft 1998-ig elsősorban felújított Ikarus buszok oroszországi, illetve FÁK-országi exportjával, valamint pótalkatrész értékesítésével foglalkozott. A cég 1997-ben 1 milliárd forint körüli árbevétel mellett 500 millió forintos adózás előtti nyereséget ért el, míg tavaly az orosz válság hatására árbevételük 600 millió forintra, eredményük 140 millió forintra csökkent. Az Erste Bank Hungary Rt. a jövő héten teszi közzé az újságokban, milyen áron hajlandó megvenni a mintegy 1200 kisbefektető kezében lévő 77 ezer darab, a bank 9,2 milliárd forintos jegyzett tőkéjének négy százalékát kitevő részvényeit. A vételi ajánlat nagyságáról a bank nem kívánt nyilatkozni a HVG-nek, mindenesetre úgy tudni, hogy az ár a papírok névértékénél magasabb, legalább 105 százalékos lesz. Az Ersténél abban reménykednek, hogy a saját részvények visszavásárlása szeptember 30-áig befejeződik — ekkor tartják azt a rendkívüli közgyűlést, amelyen a bank jegyzett tőkéjét a hitelintézeti törvényben előírt mértékhez igazítják. Az Állami Pénz- és Tőkepiaci Felügyelet ez év márciusában kötelezte a bank igazgatóságát, hogy a május 31-éig összehívott közgyűlésen hozzon döntést a tőkeemelésről, miután az Erste 3,9 milliárd forintnyi tavalyi vesztesége miatt a bank saját tőkéje 7,2 milliárd forintra csökkent, ez pedig 2 milliárddal kevesebb a jegyzett tőkénél. A felügyeleti felszólításnak eleget téve a hó végi közgyűlésen először a részvények lebélyegzése révén 2 milliárd forinttal csökkentik a jegyzett tőkét, majd a fő tulajdonos osztrák Erste AG ugyancsak 2 milliárddal tőkésíti fel magyarországi érdekeltségét. Ennek fele a jegyzett tőkét gyarapítja, másik fele a tőketartalékba kerül. A tőkeemelésben mindazonáltal a kisbefektetők nem vehetnek részt, mivel egyúttal az Erste átalakul zártkörű társasággá, amelynek viszont tagjai maradnak azok, akik nem élnek a pénzintézet visszavásárlási ajánlatával. A pusztító törökországi földrengés — amely az újabb adatok szerint mintegy 10 milliárd dollárnyi anyagi kárt okozott — nem akadályozta meg az ankarai kormányt abban, hogy töretlenül folytassa a tragédia előtt megkezdett gazdasági reformokat. A katasztrófa — vélik szakértők — inkább a politikai életre lehet maradandó hatással. A törökországi földrengés áldozatainak száma hétfőn hivatalos közlések szerint több mint 14 ezer, de még mindig nem tudni pontosan, hogy az összedőlt házak hány embert temettek el élve. A legfontosabb feladatnak a hatóságok azt tartják, hogy elhelyezzék a katasztrófa következtében otthontalanná vált mintegy 600 ezer túlélőt — korábban 200 ezer hajléktalanról érkeztek hírek. A szerencsétlenül járt emberek számának növekedésével ellentétben az anyagi károkkal kapcsolatos első — 20-40 milliárd dolláros — becslések viszont túlzottaknak bizonyultak. Gazi Ercel, a török központi bank elnöke szerint a közvetlen anyagi kár 5-7 milliárd dollár lehet, amihez 3-5 milliárdos termeléskiesés párosul. Az isztambuli értéktőzsdén (ISE) jegyzett 279 vállalat zöme a Márvány-tenger földrengés által sújtott keleti partvidékén és környékén — Törökország ipari szívében — vert tanyát, de többségük a börzéhez eljuttatott jelentésében nem tesz említést jelentősebb károkról. A földrengés okozta kényszerleállás után a múlt csütörtökön újraindult a tőzsdei kereskedés, és az index "csak" 9,93 százalékkal csökkent. Az egyetlen jelentős csapást a Tupras állami olajvállalat szenvedte el: a földmozgás által legjobban sújtott Izmitben lévő finomítója napokig lángokban állt, a kárt 200 millió dollárra taksálják, de ebből 150 milliót fedezni tudnak a biztosításból. Bár a helyreállítás költségei jórészt az állami büdzsét terhelik majd, török és külföldi elemzők egyetértenek abban, hogy hosszabb távon a földrengés csak korlátozott mértékben hat a gazdaságra. Az export csökkenését és a turizmus visszaesését részben kárpótolhatja a külföldön — például Németországban — dolgozó törökök hazautalásainak minden bizonnyal növekvő összege és az újjáépítés által támasztott keresletre épülő fellendülés. A kormány máris törvénytervezetet nyújtott be a parlamentnek, hogy a katasztrófa sújtotta tartományok kivételével egyszeri adót vessenek ki, amiből több mint 100 millió dollárnak megfelelő összeg is befolyhat. A tervek szerint 10-15 százalékos, egyfajta nemzeti szolidaritási adóval terhelnék a személyi és a vállalati jövedelmeket, de szó van az ingatlanadó növeléséről, a mobiltelefonok és az autók egyszeri megadóztatásáról is. Az IMF 330 millió, a Világbank 220 millió dolláros kedvezményes kölcsönt helyezett kilátásba, az Európai Unió 40 millió eurós építési segélyt ígért. Bülent Ecevit török kormányfő pedig jelezte, szeptember végi washingtoni látogatásán kérni fogja az Egyesült Államok segítségét török építési kötvény tengerentúli kibocsátásához 5 milliárd dollár értékben. A földrengés ellenére az ankarai kormány a múlt héten megerősítette elkötelezettségét a deficitet enyhítő és az inflációt mérséklő stabilizációs program, illetve a privatizációval egybekötött szerkezetátalakítás mellett. A gazdasági program végrehajtását az IMF feltételként szabta egy készenlétihitel-megállapodáshoz, amelyre — függetlenül a földrengéstől — égetően szüksége van az országnak. A nemzetközi pénzintézet szeptemberben küldi embereit Ankarába, és várhatóan még az év vége előtt megszülethet az egyezség egy 5-10 milliárd dolláros hitelkeretről. Törökországot már-már a fizetésképtelenség fenyegette: a földrengés előtti becslések az idei költségvetési deficitet 20 milliárd dollárra taksálták, miközben ugyancsak dollárban számolva 40 milliárd a belső és 100 milliárd a külső adósság. Eközben az idei év első negyedében a gazdasági növekedés lelassult, az inflációt pedig nem sikerült 50 százalék alá szorítani. Az egyik legfontosabb lépést a kormány egy héttel a földrengés után, a múlt szerdán tette meg: a parlament elfogad- ta a társadalombiztosítási (tb) reformot, amelynek keretében a nőknél 58, a férfiaknál 60 évre emelték a nyugdíjkorhatárt. Az eddigi rendszer szerint a nők akár már 20, a férfiak pedig 25 évi munka után nyugdíjba vonulhattak (az átlagos korhatár jelenleg 47 és 50 év), miközben a várható élettartam Törökországban 60 év. Az egymást követő török kormányok politikai megfontolásokból nem mertek hozzányúlni e nagyvonalú ellátáshoz, amely a költségvetési deficit több mint negyedét okozza. Éppen ezért óriási a jelentősége a török tb szanálásának, még akkor is, ha szakértők szerint két évig még egyáltalán nem érezteti hatását, és az átmeneti periódus 10 év. A kabinet a földrengés előtt öt nappal fogadtatott el a parlamenttel egy másik, ugyancsak nagy jelentőségű — az IMF által szintén megkövetelt — törvényt, amely lehetővé teszi a nemzetközi döntőbíráskodást a kormány és a külföldi beruházók között. Szakértők szerint a nemzetközi döntőbíráskodást megtiltó 1995-ös törvény más egyéb okokkal együtt 2-6 milliárd dollárnyi külföldi beruházástól fosztotta meg a gazdaságot, főként az infrastruktúra területén. Márpedig a növekvő igények miatt csak az energiaszektorban 2002-re mintegy 30 milliárd dollárnyi befektetésre lenne szüksége Törökországnak. A török kormány egyik nagy restanciája a gazdaság felére kiterjedő állami tulajdon privatizálása, amit az IMF ugyancsak erőteljesen szorgalmaz. A Tupras jövő márciusra tervezett eladásából egymilliárd dollárnyi bevételt remélt a kabinet, s bár az izmiti finomítóban négy hónap múlva teljes kapacitással folyhat a termelés, a tűzkárok helyreállítása még akár egy évet is igénybe vehet. Az eladásra szánt vállalatok között szerepel továbbá a nemzeti légitársaság, a Türk Hava Yollari — amelynek 30 százalékát kínálják fel — és a Türk Telekom is, amelynek privatizálásából 5,3 milliárd dollárt várnak. A kormánynak az IMF elvárásai szerint át kellene alakítania a mezőgazdaságot is. Az idén az állam 190 dollárért — a tavalyihoz képest 51 százalékkal többért — vásárolja fel a búza tonnáját, miközben a világpiaci ár 110 dollár körül mozog. Tavaly az állami gabonatanács 8 millió tonna szemes terményt vett át, s a mennyiséget az idén 4,5 millióban szeretné korlátozni, mert tavaly például előfordult, hogy olcsón beszerzett iraki búzát adtak tovább a hatóságoknak. Hasonló ártámogatási rendszer működik egyébként a cukorrépa és a dohány esetében is. Az IMF által tanácsolt közvetlen jövedelemkiegészítési támogatás bevezetése — amely sok farmert érzékenyen érintene — ugyancsak nehéz döntés elé állítja a török kormányt, mivel a 65 milliós lakosság 45 százaléka gazdálkodó, ami jelentős politikai erőt jelent. A mostani reformok a nyolcvanas évek elején megkezdett gazdasági liberalizáció folytatását jelentik. A két évtizede tartó változások következtében a török gazdaság szinte lokomotívként száguldott, teljesítményét pontosan mérni sem lehetett a feketegazdaság hatalmas volumene miatt. A török gazdaság teljesítménye ma már nagyobb, mint például a svédé, jóllehet húsz éve még csak a harmada volt. S miközben Törökország ásványkincsekben szegény, külkereskedelme gyors ütemben bővül. Mindez annak köszönhető, hogy elképesztő méretekben fejlődött a feldolgozóipar, szinte alig van olyan világcég, amelynek a most sújtott Izmitben vagy környékén name lenne vegyesvállalata. Törökország például Európa legnagyobb szállítója a textiláruk terén, Isztambul pedig Szöultól nyugatra a legnagyobb, elektronikai eszközöket gyártó központ. Számos szakértő szerint Törökország olyan történelmi fordulóponthoz érkezett, mint a húszas években, amikor Kemal Atatürk, a világi török köztársaság atyja által bevezetett reformoknak köszönhetően az ország elindult a nyugati modernizáció felé. Az áprilisi választások révén hatalomra jutott bal-jobb koalíció az utóbbi négy év legstabilabb török kormányának tűnik, a földrengés azonban veszélyt jelenthet erre a politikai egységre. Egyre nagyobb ugyanis a túlélők hatóságokkal szembeni haragja, szinte példa nélkül álló bírálatözön hull a kormány, a miniszterek és az állami intézmények fejére. Az állami televíziófelügyelet például átmenetileg némaságra ítélte az egyik kereskedelmi csatornát, mert az élesen bírálta a kabinetet a válságkezelés hiánya miatt. A legáltalánosabb kritika, hogy a kormánynak nemhogy katasztrófaelhárítási terve nem volt, de a tragédia bekövetkezte után sem állt a helyzet magaslatán. Ráadásul a jelenlegi koalíció kénytelen elszenvedni az építészeti előírások évek óta jellemző megsértése miatti bírálatokat is. Az elégedetlenséget hosszabb távon az ellenzék, elsősorban is az iszlámisták aknázhatják ki, akiknek jelentős politikai muníciót szolgáltathat a "könyörtelen, profitéhes építészeti maffia" elleni harag. A kormány máris igyekszik meggátolni az iszlámista alapítványokat abban, hogy a bajbajutottakon segítsenek. Tisztségviselők például arra szólítják fel a donorokat, hogy a török Vörös Félhold szervezetnek küldjék adományaikat, az iszlámbarát csoportoknak, mint például a Mazlum-Der alapítványnak pedig megtiltották, hogy segélyt gyűjtsenek és osszanak szét. A túlélők közül sokan úgy érzik, elárulta őket a törökök által mindig is nagy tisztelettel övezett "atyáskodó állam", amely "parancsol, követel, de szolgáltat is". A török alkotmány úgy utal az államra, mint amelynek "területe és nemzete" van, szemben a nyugat-európai felfogással, ahol a nép alkotja az államot. A különbség egyes szakértők szerint abban mutatkozik meg, hogy a török állam a politika felett áll, ezért azt a jogrendszerrel, az elnöki hivatallal, a parlamenttel, a kormánnyal, a hadsereggel és a világi államot megalapító Atatürkkel egyetemben nem lehet bírálni. A földrengés utáni órákban, napokban az elvárás talán alaptalanul is nagy volt az állammal szemben, viszont éppen ezért a csalódás is hatalmas. "Soha nem tapasztaltam ekkora dühöt az állam és a politikusok ellen" — írta a Milliyet című napilap egyik újságírója. Még a legnagyobb tabunak számító hadseregnek is kijutott a bírálatból. Az összedőlt házak romjain egy újfajta polgári kezdeményezés csírái kezdtek kialakulni, a hivatalos állami segítség hiányát pótolva. Isztambulból és Ankarából, de az ország más pontjairól is a katasztrófát követően rengeteg fiatal kerekedett fel, hogy a nemzetközi segélyakciókhoz csatlakozzanak. Önkéntesek hordták a vizet és az élelmet, a törmelék elszállítását — ha kellett, puszta kézzel — maguk szervezték meg. Nem kizárt, hogy a földrengés nemcsak a Márvány-tenger menti térséget rázta meg, de törést okozott a monolitikus bürokrácia és az egyre individualistább, a magángazdaságban edződő, tanult lakosság viszonyában is. "Ami történt, oly mély sebeket ejtett — írta a Radikal című lap szemleírója, Erol Katircioglu —, hogy a földrengés után Törökország már soha nem lesz az, ami előtte volt." Rohamosan veszít népszerűségéből a nagyobbik német kormánypárt, az SPD, s vele együtt Gerhard Schröder kancellár, elsősorban a 30 milliárd márkás takarékossági csomagterv s a párton belül ennek kapcsán felszínre került ellentétek miatt. Egyelőre nincs végleges válasz arra, milyen utat kövessenek a szociáldemokraták a jövő évezredben — de arra sem, hogyan veszik majd az ősszel esedékes tartományi és helyhatósági választások akadályait. Emlékezni jó. Bár a magyar határ 10 évvel ezelőtti megnyitásának és a keletnémetek Nyugatra engedésének négy főszereplője — Helmut Kohl nyugatnémet és Németh Miklós magyar kormányfő, illetve a két külügyminiszter, Hans-Dietrich Genscher és Horn Gyula — közül ma már senki sincs hivatalában, Gerhard Schröder, az NSZK mostani kancellárja minden bizonnyal szívesen jön a jövő héten Magyarországra az évforduló apropóján. Nemcsak azért, mert az akkori történések döntő lökést adtak a német egység megteremtéséhez — amit a szociáldemokraták támogattak, hiszen már az SPD 1959-es Bad Godesberg-i programjában is "életfontosságúnak" nevezte a megosztottság felszámolását és az egységes Németország létrehozását —, hanem mert az ünneplés kapcsán, ha csak egy fél napra is, de elfelejtheti otthoni gondjait. Merthogy azokból van elég. A német kormány múlt héten tartott első berlini ülésén fogadta el végleg a Hans Eichel pénzügyminiszter nevével fémjelzett takarékossági csomagtervet, amelyet körülbelül akkora lelkesedés kísér ott, mint 1995-ben Magyarországon Bokros Lajos megszorításait. A 485,7 milliárd márkás német költségvetésből 30 milliárd megspórolására hivatott tervből (HVG, 1999. július 10.) immár hivatalos kormány-előterjesztéssé nemesedett intézkedéssorozat már a párton, sőt annak parlamenti frakcióján belül sem talált egyértelmű támogatásra. A hét végén több mint két tucat SPD-s képviselő írta alá azt a memorandumot, amelyben egész egyszerűen megfenyegetik Schrödert, nem fogják megszavazni a "Jövőprogram 2000"-nek elkeresztelt takarékossági csomagtervet, ha nem változtatnak rajta. A megszorítások legfőbb célpontjai a nyugdíjasok — a következő két évben juttatásaik nem a reálkeresetekhez, hanem csak az inflációhoz lesznek igazítva —, továbbá a munkanélküliek, az alkalmi munkát végzők, de fizetésemelés helyett legfeljebb inflációkiegyenlítésben reménykedhetnek a hivatalnokok, a katonák és a bírák is. Azt, hogy takarékoskodni kell, senki sem vonja kétségbe. S azt sem — hiszen még a szociáldemokraták iránti szimpátiával aligha vádolható Frankfurter Allgemeine Zeitung sem vitatta Eichel ez irányú állítását —, hogy az összességében már mintegy 1500 milliárd márkát kitevő államadósság leépítését (ami miatt az idén 82 milliárd márkát kell a kormánynak kamatfizetésre fordítania) egyszer meg kell kezdeni. A kérdés csak az, hogy kivel és mikor. Mert kétségtelen tény, hogy minél szélesebb körben terítik a terheket, annál könnyebb összeszedni a hiányzó pénzt — de annál nagyobb az érintett választók száma is. Márpedig az NSZK-ban szinte mindig vannak valahol vagy helyhatósági, vagy tartományi választások — ezen az őszön például a Saar-vidéken és Brandenburgban —, s hosszabb távon egyetlen párt sem veszhet össze a választóival. Az SPD viszont — legalábbis a közvélemény-kutatások szerint — most ezen az úton jár: tavaly őszi győzelme óta 8 százalékot veszített népszerűségéből, s ha most vasárnap lennének parlamenti választások, csupán a szavazatok 32,5 százalékára számíthatna. Kulcskérdés, hogy a két említett tartományban meg tudja -e őrizni többségét, mert ha nem, akkor végleg elveszíti az esélyét annak, hogy a felsőház, a Bundesrat 69 szavazatából 35-öt megszerezzen a takarékossági csomagtervhez. Sőt még ha marad is Saarbrückenben az SPD-többség, akkor sem biztos a győzelem, Reinhard Klimmt szociáldemokrata tartományi miniszterelnök ugyanis kilátásba helyezte: ha újraválasztják, ő sem fogja támogatni az Eichel-csomagot. Ami persze értelmezhető egyszerű szavazatszerző kampányfogásként — de jól mutatja a szociáldemokraták hosszabb távú dilemmáit és megosztottságát is. Az SPD ugyanis tavaly őszi választási győzelme óta sem tudta eldönteni, mi legyen: a "szabadság, igazságosság és szolidaritás" pártja, amelyik új rendként a "demokratikus szocializmus" kialakítására törekszik — amint ez szó szerint olvasható az 1959-es Bad Godesberg-i programban —, vagy Európa legnagyobb gazdasági és politikai hatalmának az államháztartási hiány és a GDP viszonyszáma fölött őrködő, a gazdasági élet hatalmasságaival jó viszonyt ápoló pragmatikus menedzsere. A dolgok pillanatnyi állása szerint az utóbbira mutatkozik több esély. Hiszen a személyi ellentétekben is megnyilvánuló pozícióharc első nagy vesztese a klasszikus szociáldemokrata értékekre előszeretettel hivatkozó Oskar Lafontaine pártelnök lett, aki márciusban távozott a pénzügyminiszteri posztról. Eközben Gerhard Schröder már a nemzetközi porondon is talált szövetségest Tony Blair brit miniszterelnök személyében, akivel megpróbálkoztak a kör négyszögesítésével is: "harmadik utas" politikájukat igyekeztek megmagyarázni téziseikben, nem túl nagy sikert aratva, sőt az SPD-n belül csak tetézve a viszályokat. Így aztán nem csoda, ha a megkérdezett német polgároknak csak 28 százaléka — de még az SPD-híveknek is csak 37 százaléka — tartja Schrödert igazi szociáldemokratának. Amikor az SPD 1969-ben, a második világháború után először megnyerte a választásokat, az annak volt köszönhető, hogy Willy Brandt meg tudta győzni a választókat, mondhatni szociáldemokratákat csinált belőlük. Schröder tavaly a szociáldemokratákat győzte meg, legyenek választók, s ezzel hozta vissza a hatalomba az SPD-t. A kérdés csak az: meg is tudja -e ott tartani. E tekintetben figyelemre méltó, hogy még legkeményebb bírálói is elismerik: akkor van igazán elemében, ha küzdenie kell. A pesti kiruccanás előtt, még ezen a héten hétfőn Essenben, kedden Kölnben, szerdán Cottbusban, csütörtökön Saarbrückenben kellett kampányolnia pártja jelöltjei érdekében — a szokásos berlini hivatali teendői mellett. Szeptember 1-je óta új ember ül Németország legnagyobb köztiszteletnek örvendő hivatali székében: az 57 éves Ernst Welteke lett az NSZK jegybankja, a Bundesbank új elnöke, miután elődje, Hans Tietmeyer 68 évesen nyugdíjba vonul a szövetségi kancellárénál is jobban fizetett állásából. A Bundesbank nyolcadik elnökének beiktatása nemcsak azért volt kiemelkedő esemény, mert Tietmeyerrel egy régi vágású bankárgeneráció képviselője távozott, hanem azért is, mert az ilyenkor az utódra bízott legfontosabb feladatnak, amit az első elnök, az 1948-ban hivatalba lépett Wilhelm Vocke óta minden távozó továbbadott az őt követőnek, nevezetesen hogy "őrizd a márkát", Welteke már nem fog tudni megfelelni. A német bankvilág Olümpuszát eddig megjárt hét elnök ugyanis a pénzügyi stabilitás legfőbb őreként, a szigorú kamatpolitika és a pénzmennyiség kézbentartása útján akár a mindenkori kormánnyal való konfliktust is vállalva, a márka értékállóságát helyezte mindenek elé. Weltekére most viszont az a feladat vár, hogy 2002-ben elbúcsúztassa a németek háború utáni identitásának legfontosabb támaszát, hiszen az euró teljes körű bevezetésével a hétköznapi életben is meg kell majd válniuk a márkától. A kereszténydemokrata Tietmeyer soha nem lelkesedett az euróért (ellentétben a pártelnök Helmut Kohllal), de megelégedett annyival, hogy elmondja fenntartásait, s nem tett keresztbe kancellárjának — holott akár tehetett is volna. Az SPD-tag Welteke jóval kevesebb eszközzel rendelkezik majd, hiszen az év eleje óta a monetáris politika egészét már nem a frankfurti szövetségi bank, hanem a helyileg ugyanott székelő Európai Központi Bank szabja meg, s ennek vezetésében a Bundesbank elnökének már csupán 1 szavazat jut a 17-ből. A mintegy kétszázezer koszovói szerb közül már csak alig húszezren maradtak a június óta NATO-ellenőrzés alatt lévő dél-szerbiai tartományban. A szerbek most a tartomány kantonokra osztásával igyekeznek megállítani a menekülési hullámot, s megmenteni maguknak legalább a tartomány egy részét. "Az atrocitások száma folyamatosan csökken, s mérséklődik a komoly bűncselekmények aránya is" — jelentette ki elégedetten a napokban Mike Jackson tábornok, a Koszovóban szolgálatot teljesítő, 40 ezer főből álló Kfor-erők parancsnoka. Carl Bildt, az ENSZ-főtitkár balkáni ügyekben illetékes különmegbízottja pedig arról számolt be, hogy a nehéz körülmények ellenére a világszervezet nagyon gyorsan terjeszti ki tevékenységét Koszovóra, s a tartományt irányító Ideiglenes Misszió (UNMIK) rövidesen valamennyi körzetben jelen lesz. A brit főtiszt és a volt svéd miniszterelnök derűlátásának alapja sokak szerint megkérdőjelezhető, hiszen a biztonsági helyzet javulásának hátterében elsősorban az áll, hogy néhány hét alatt tizedére csökkent a potenciális áldozatok száma: a mintegy 200 ezer szerb közül több mint 180 ezren távoztak, s hasonló a helyzet a romák, illetve a montenegróiak, sőt a szerbül beszélő koszovói muszlimok esetében is. Így aztán könnyen előfordulhat, hogy mire feláll az ENSZ 30 ezer fősre tervezett rendőrsége, addigra nem él már védendő személy a tartományban, s a szerb állam, vallás és kultúra bölcsőjeként számon tartott Koszovóban csak albánok maradnak. A Kfor-illetékesek beszámolói szerint ugyan megkezdődött a szerbek lassú visszatelepülése, ám helyszíni jelentések alapján még mindig többen vannak a távozók. A szerbek már csak az észak-koszovói Kosovska Mitrovica néhány negyedében, valamint a Pristinától délnyugatra fekvő Orahovac egyik felében vannak többségben, s a helyi szerb vezetők állítása szerint a korábbi szerb támadások elől elmenekült, nemrég visszatért albánok előbb vagy utóbb őket is elüldözik majd. Ebből a szempontból is különleges jelentősége van annak, hogy az albánok már több mint egy hete nem engedik be a városba azokat az orosz Kfor-katonákat, akiknek az Orahovacban június óta szolgáló hollandokat kellett volna felváltaniuk. Az úttorlaszokat építő és folyamatosan tüntető albánok azzal indokolják viselkedésüket, hogy az oroszok elfogultak az albánokkal szemben, s a koszovói albánok elleni szerb támadásokban több száz orosz zsoldos is részt vett. A helyi albán vezetők azt is közölték, készek szembeszállni az oroszokkal, ha a moszkvai hadvezetés úgy dönt, fegyverek bevetésével töri át az úttorlaszokat. Az oroszok azonban feltűnően békésen viselkednek, s egyelőre semmi jele annak, hogy a katonák erőszakos akcióra készülnének. Az orosz vezetés természetesen a nemzetközi közösség elleni provokációnak nevezte az albánok tettét, a Kfor-erők nyugati parancsnokai pedig igyekeznek csökkenteni az incidens súlyát. "Úgy vélem, hogy az albán reakció ugyan helytelen, ám érthető" — vélekedett Jackson tábornok, s hozzátette: a blokád legfeljebb rögnek tekinthető a rendezés felé vezető úton. Az Orahovacban rekedt szerbek viszont másként gondolják, s azt állítják, hogy az albánok még arra sem hajlandóak, hogy elégséges vizet és élelmet juttassanak a szerb negyedbe. Rod Redmont, az ENSZ Menekültügyi Főbiztosságának helyi szóvivője is elismerte, hogy feszültség uralkodik az orahovaci szerbek és albánok között, ám közölte, hogy az ENSZ csak akkor fogja kimenekíteni a szerbeket, ha életük közvetlen veszélybe kerül. A szerbek nem csak Orahovacban érzik magukat szorongatva: múlt hét elején a tartományi székhelyen, Pristinában, három szerb nőt bántalmaztak albán támadók, s ismeretlen fegyveresek rálőttek két cigány férfire is. A támadásokkal párhuzamosan folytatódik a "rábeszélés" is: az albánok számtalanszor érdeklődnek szerb szomszédaiknál, eladó -e az ingatlan. Az utóbbi évtized balkáni történelme alapján valószínűnek tűnik, hogy az otthonuk mellett kitartóknak hamarosan fegyveres látogatókra is számítaniuk kell. "Tudom, hogy hamarosan mennem kell. A Kfor ugyan valóban járőrözik a városban, ám a rossz szándékú emberek óvatosak, s mindig akkor jönnek, amikor a békefenntartók nincsenek már a környéken" — idézte a Reuter az egyik pristinai szerb asszonyt. Más városokban sem sokkal jobb a helyzet: Gnjilanéban néhány nappal ezelőtt egy szerb tulajdonban lévő videotékára dobtak kézigránátokat. Elemzők szerint a valóságos koszovói helyzet elkendőzésében sajátos módon a nemzetközi közösség és a szerbiai hatalom egyaránt érdekelt. Az ENSZ és a NATO abban bízik, hogy a tények kozmetikázásával sikerül valamilyen formában helyreállítani a tartomány többnemzetiségű státusát. A Szlobodan Milosevics jugoszláv elnök vezette belgrádi rezsim pedig azért cenzúrázza a szerbek megpróbáltatásairól és tömeges meneküléséről szóló híreket, hogy továbbra is azt állíthassa: Szerbia megvédte Koszovót, s így megnyerte a NATO elleni háborút. A szerbek közül jelenleg csak az ellenzékiek támogatják azt a néhány évvel ezelőtt előterjesztett tervet, mely szerint Koszovót meg kellene osztani a szerbek és a lakosság többségét kitevő albánok között. A Szerb Tudományos Akadémia több neves tudósa által három évvel ezelőtt kidolgozott terv akkor azonnal lekerült a napirendről, ám most Momcsilo Trajkovics, a koszovói Szerb Ellenállási Mozgalom vezetője azt javasolta a koszovói nemzeti közösségek és az ENSZ képviselőiből álló Átmeneti Tanács ülésén, hogy a tartományt osszák három vagy öt kantonra. "A soknemzetiségű Koszovó halott" — mondta Trajkovics egyik minapi nyilatkozatában, majd egy, a tanács szombati ülése utáni interjújában hangoztatta: "Szerb hatóságokat, rendőrséget és bíróságokat akarunk azokban a körzetekben, ahol a tömeges menekülés előtt többségben voltak, illetve jelenleg is vannak a szerbek." A Trajkovics-féle javaslatot a hivatalos Belgrád egyelőre nem kommentálta, ám szerbiai értesülések szerint a színfalak mögötti tárgyalások napirendjén mindig ott volt a Koszovó megosztását szorgalmazó javaslat. A tervezet értelmében Koszovó északi, Szerbiával határos részei kerülnének szerb irányítás alá, s a szerb kantonoknak Kosovska Mitrovica és Gnjilane lenne a központja. A Trajkovics-tervezet a szerbeket hozná kedvezőbb helyzetbe, hiszen épp ezekben a körzetekben találhatóak a tartomány legjobb bányái és legnagyobb ipari üzemei. Bernard Kouchner, az átmeneti ENSZ-kormányzat francia vezetője ugyan elvetette a Koszovó kantonizálását célzó javaslatot, ám azt is hangsúlyozta, hogy a szerbek biztonságának szavatolása érdekében fontolóra kellene venni egyes szerb közösségek ideiglenes átköltöztetését. Kouchnerhez hasonlóan a tanács többi tagja sem tudja még, miképpen lehetne szavatolni a szerb kisebbség biztonságát, s így a kérdés valószínűleg még többször napirendre kerül a testület ülésein. Richard Holbrooke, az Egyesült Államok múlt szerdán beiktatott új ENSZ-nagykövete, aki jelentős szerepet játszott mind a boszniai, mind pedig a koszovói rendezési erőfeszítésekben, mindenesetre elvetette a Koszovó felosztásával kapcsolatos elképzeléseket, s hét eleji pristinai látogatása során kijelentette: tovább kell folytatni a demokratikus intézményrendszer kiépítését, az ENSZ-nek pedig be kell bizonyítania, hogy képes célkitűzéseinek megvalósítására. A magukat nyeregben érző albánok azonnal elvetették a kantonizáció tervét, s Hasim Thaci, a Koszovói Felszabadítási Hadsereg (UCK) vezetője és a világ által még el nem ismert koszovói kormány első embere közölte: nincs idő a megosztásról tárgyalni, s aki erről a kérdésről akar vitatkozni, az menjen el Belgrádba, a tudományos akadémiára. 
Az ezredfordulós szilveszter valószínűleg az átlagos év véginél komolyabb feladatokat ró a sürgősségi betegellátás szervezeteire és a rendőrségre. Nem csupán a féktelenebb ünneplés nemkívánatos következményeire készülnek, de a számítógépes évszámváltás és a távközlés túlterheltsége is átmeneti gondot okozhat a segélynyújtóknak. A fővárosban megerősített szolgálattal várja az év utolsó napját a mentőszolgálat. Mint dr. Andics László, a budapesti mentőszervezet vezetője a Népszavának elmondta, felkészülnek a várható többletfeladatok megoldására. Ugyanakkor műszaki szakembereik is készenlétben állnak majd, hogy a számítógépes évszámváltás sem az adatbázisok működésében, sem a mentésirányítás különféle berendezéseiben name okozhasson fennakadást — mondta a főorvos. A mentésben nem állhat be technikai szünet. Országszerte "nagyüzem" várható a detoxikálókban, illetve a mérgezési osztályokon. A Péterfy kórház sürgősségi belgyógyászati és klinikai toxikológiai osztálya több szempontból is érintett lehet a különleges nappal kapcsolatban. Ide szállítják ugyanis nemcsak a gyógyszermérgezetteket, hanem például az utcán talált lehűlt embereket is. Dr. Zacher Gábor főorvos arról tájékoztatott, hogy megerősített ügyeletet tartanak. Véleménye szerint nagyobb forgalmuk azonban inkább január 1-jén lehet majd, amikor a bulikon fogyasztott drogok utáni rosszullétek kezdődnek. Az országos rendőr-főkapitányság vezetése még nem hagyta jóvá az év végi ünnepekkel kapcsolatos intézkedési tervét, az azonban már most bizonyos, hogy fokozott rendőri jelenlétre számíthatnak az állampolgárok az ünnepek idején. A rendőrség az Y2K problémát egyébként saját hatáskörében már megoldotta, fennakadásra nem számítanak. A tűzoltók szokásos készültségben lesznek, ők nem várnak jelentősen több bejelentést — mondta Dobson Tibor szóvivő. A sürgősségi segélynyújtó szervezetek elsősorban attól tartanak, hogy az ezredfordulós jókívánságok áradata órákra is túlterhelheti a telefonhálózatokat. Emiatt a bajbajutottak ezen időszakban esetleg csak nehezen vagy egyáltalán nem tudnak segítséget kérni. A várható átmeneti telefonvonal-hiányt — mint megtudtuk — úgy tervezik enyhíteni, hogy a taxisok és az utcákon cirkáló rendőrök, illetve más, CB vagy URH rádióval rendelkező szervezetek segítségét is kérik majd a bejelentések továbbításához. A mentők, a tűzoltók és a rendőrség hagyományos, ingyenes, 104; 105; 107 számú - illetve a nemrég bevezetett 112-es segélyhívó központjai, ha átmenetileg valamennyi kezelőjük, diszpécserük foglalt, automatikusan sorrendbe állítják a várakozó hívásokat, aki tehát a gépi fogadószöveg hallatán nem vár, hanem türelmetlenül újra tárcsáz, ismételten a sor végére kerül. Ezért a bejelentés leggyorsabb módja, ha valaki az első hívást tartja. A téli ünnepek veszélyforrásai az elmúlt években jelentősen megváltoztak. Míg régen a karácsonyfatüzek okoztak jelentős károkat, manapság legtöbbször az adventi koszorúk miatt riasztják a tűzoltókat. Ráadásul már gyakrabban csapnak fel a lángok a munkahelyeken, mint a családi otthonokban. Hosszú évtizedeken keresztül minden télen a karácsonyfatüzek veszélyére figyelmeztettek a tűzoltók. Az elmúlt esztendőkben azonban jelentősen megváltoztak ünneplési szokásaink, s lángoló fenyőkhöz csak elvétve hívják a tűzoltókat. Mint Dobson Tibor alezredes, a tűzoltóság szóvivője lapunkat tájékoztatta, új veszélyforrássá "lépett elő" az adventi koszorú. — A karácsonyfák legnagyobb részét ma már elektromos gyertyákkal díszítik, ezért tüzek nagyon ritkán keletkeznek. Ezek is leginkább csak a januári napokban, amikorra a fa már kiszáradt és egy csillagszóró is lángba boríthatja — mondta az alezredes. — Sokkal több feladatot ad a tűzoltóknak az adventi koszorúk okozta kár. Nagy számban fordulnak elő a koszorúk okozta munkahelyi tűzesetek. Ez annak tudható be, hogy a meggyújtott gyertyát magára hagyják a dolgozók, az időközben végigég, és lángra lobbantja a koszorú száraz anyagát. Az adventi koszorúk ráadásul egy hónapon át folyamatosan veszélyt jelentenek, ezért a tűzoltóság azt kéri, hogy soha, még percekre se hagyják őrizetlenül a koszorún meggyújtott gyertyákat. Kokó itt, Kokó ott, Kokó mindenütt. A magyar (profi) boksz utazó nagykövete, Kovács István november elején Las Vegasban járt, de sajnos balszerencsével is, hiszen törött orra megakadályozta első tengerentúli csatáját. Sokáig nem nyalogathatja sebeit itthon, hiszen december 4-én Hamburgba hivatalos Dariusz Michalczewski vb-címmérkőzésére. Az ünnepek itthon találják, aztán viszont irány újra Németország, hiszen készülni kell a január 30-i, következő fellépésre, majd reményei szerint az Eb-címmeccsre, valamint még 2000-ben a nagy ellenfél, Hamed ellen. Élvezettel nézegette Kovács István azokat a Las Vegas-i fényképeket, amelyek a SZTÁR Sport színes képes sporthetilap következő számában megjelenő, róla szóló összeállítás alapját képezik. Csak akkor komorult el a tekintete, amikor az egyik fotón mosolyog a transzparens előtt, amin a gála egyik szereplőjeként az ő neve is ott áll. — Nem az én hetem volt az utóbbi három — merengett a profiként veretlen amatőr olimpiai, világ- és Európa-bajnok kiválóság. — Kimentem Las Vegasba, s az egyik edzésen három helyen eltört az orrom. Emiatt nem léphettem ringbe, nem kereshettem pénzt, sőt még vesztettem is, hiszen játékszenvedélyemből adódóan minden nyerőautomatánál megálltam egy körre. Bár name tettem volna! — Azért nem lehetett olyan rossz közelről élvezni a nehézsúly Lewis-Holyfield-csúcsrangadóját! — A negyedik sorban, tehát tényleg közel ültem, de annyira nem élveztem. Egyrészt mert a tét erősen látszott a két sztár teljesítményén, másrészt mert az vesztett, akinek szurkoltam: Holyfield. Vele még 1991-ben, Tampában ismerkedtem össze, szimpatikus, közvetlen pasas. — Attól függetlenül, hogy ezúttal nem sikerült ringbe lépnie sérülése miatt, itthoni népszerűsége nem lankad. Már mindenki készpénznek veszi és nagyon várja budapesti Európa-bajnoki címmeccsét, a most megjelent Sport '99 évkönyv címlapjának legnagyobb képén ön feszít ... — Hát ez egy külön sztori! Nekem is a kezem ügyébe került a kiadvány, de belül nem találtam meg a rólam készült cikket. Közben Molnár Dániel, a Magyar Rádió riportere felhívott, hogy ő sem lelte az anyagot, s ezért az egész magyar sportújságíró-társadalom nevében elnézést kért. — Kár volt, mert Monokli címmel ott az írás a könyvben. — Most már tudom én is. — Azt is tudja, hogy mikor lesz pontosan a Steve Robinson elleni, BS-beli Eb-címmérkőzése? — Még nem, decemberben derül ki. De azt biztosan állíthatom, ha Európa-bajnok leszek, még jövőre megmérkőzöm "Prince" Naseem Hameddel, a pehelysúly "Hercegével". — Mikor? — Valamikor 2000 végén, ha a menedzserek is úgy gondolják és intézik. — Addig hogyan alakul a programja? — Jövő héten Hamburgba utazom Dariusz Michalczewski világbajnoki címvédő mérkőzésére. Ezen a gálán bokszol például a kisebbik Klicsko, Vlagyimir is, méghozzá a magyar Erős Lajossal. — Mekkora esélyt ad egykori amatőr válogatottbeli társának, az 1991-es athéni Eb — ahol ön nyert légsúlyban — 81 kilós ezüstérmesének Klicsko ellen? — Őszintén? Nem sokat ... — Az ünnepekre hazatér? — Természetesen, de aztán irány újra Hamburg, hiszen január 30-án bokszolni szeretnék, majd jönne a neheze: Robinson, Hamed. Ezek már pénzt is hoznának a házhoz, nem csak nekem, hanem az Universumnak is. Az MLSZ új működési struktúrájának kialakítása jó úton halad, az új alapszabály tervezetének legutolsó változata december 2-án kerül az elnökség elé, majd január végén a közgyűlés mondja ki a végső szót — jelentette ki Bozóky Imre, a labdarúgó-szövetség elnöke az Országgyűlés ifjúsági és sportbizottságának tegnapi ülésén. Bozóky beszélt arról is, hogy a szövetség kifizetetlen számlatartozása 200-300 millió forint. Hozzátette: ennél a jelenlegi helyzet szerint nagyobb az adóssága az MLSZ-nek, hiszen tb- és áfa-tartozásai is vannak. Ezeket vitatják, így elképzelhető, hogy nem kell mindent kifizetni. Elmondta: jelenleg 10-12 perben érintett a szövetség, ezeket szeretnék minél hamarabb lezárni. A bizottság a labdarúgás-fejlesztési programról meghallgatta Dénes Ferencet, az ISM helyettes államtitkárát, aki többek között elmondta: a minisztérium jövőre egyes előirányzott feladatok végrehajtását jelentős összegekkel támogatja. A tagok támogatták azt a módosító javaslatot, mely a Mező Ferenc Közalapítvány jövő évi ötmillió forintos központi támogatását tízmillióval növelné. Robert Hübner, a németek egykori világbajnokjelöltje 1967-ben nyert először bajnokságot, és az 51 éves nagymester 32 év után ünnepelhette második bajnoki címét. A nyelvtudományok doktora 1970 óta nagymester, 1980-ban Adorján András és Portisch Lajos ellen is nyert világbajnok-jelölti párosmérkőzést. 1981-ben Korcsnojjal szemben elkövetett fatális elnézése után (egy lépésben sakk-sekk-bástya) nemcsak a játszmát, hanem az egész mérkőzést is feladta. Fokozatosan tért vissza a sakkéletbe, a válogatottban a szereplést mindig vállalta. A tavalyi német bajnokságon 6 pontot ért el, idén Altenkirchenben repülőrajtot vett, hármas nyerősorozattal indult, és a svájci rendszerű, 9 fordulós versenyen 7 ponttal magabiztosan győzött. Meglepetésre a legmagasabb Élő-pontszámú Juszupov nem tudott beleszólni a bajnoki címért folytatott versengésbe, 5,5 pontja szerény teljesítmény. A Német Sakkszövetség kijelölte a Batumiban november 29-én kezdődő sakkcsapat Európa-bajnokságra a válogatottat: Juszupov, Hübner, Dautov, Lutz, Gabriel alkotja a csapatot. Az előzetes nevezési listákon sok nagy név hiányzik, szerencsére nálunk mindenki ott van a fedélzeten! A Lékó Péter, Polgár Judit, Almási Zoltán, Csernyin Alekszander négyes pontátlaga a legjobb! Az elisztai sakkolimpián bronzérmet szerzett ukránok is a legerősebb összeállításukban szerepelnek: Ivancsuk, Oniscsuk, Ponomarjov és Romanisin ül majd sakkasztalhoz. Bomba csapattal jelentkeztek be az izraeliek, Gelfand, Szmirin, Avrukh, Pszahisz a nevezettek. A bolgároknál a már hosszú ideje Spanyolországban élő Topalov a "vezérevezős", az örmények Akopjan, Lputjan, Vaganjan, Aronyian négyessel szállnak harcba éremért. A hírek beigazolódtak, az orosz "nagyágyúk" sorban nemet mondtak a részvételre, az együttesben Filippov, Kobalija, Malakov, Galkin nevével találkozunk. A címvédő angol csapatból hiányzik Adams és Sadler. Adams nem "kockáztatja" egészségét egy keleti utazással, Sadler búcsút intett profi pályafutásának. A hollandok összeállításában hiába keressük Timmant, nélküle a Piket és Van Wely vezette csapat csak a tisztes helytállásban reménykedhet. A szlovéneknél Beljavszkij az éltáblás, a cseheknél Movszeszian, a lengyeleknél Kraszenkov, Svájc válogatottjában pedig Korcsnoj. A grúzok a rendező jogán két női csapatot is indítanak, az "A" válogatottban Csiburdanidze, Khurtidze és Arahamija szerepel, míg a "B" együttesben Joszeliani és Gurieli. Mádl Ildikó, Lakos Nikolett és Grábics Mónika az Élő-pontszámaikat tekintve a nyolcadikok a mezőnyben. A német bajnokságban a végeredmény szempontjából döntőnek bizonyult az ötödik fordulóban játszott Hübner-Hickl-összecsapás. Az egy nappal korábbi optimizmus ellenére tegnap a pálya használhatatlansága miatt mégis elmaradt a Győr-MTK Magyar Kupa-mérkőzés, amit december 8-án vagy 15-én pótolhatnak az érdekeltek. A sietségre azonban semmi ok, hiszen Magyarországon május 31. után is lehet PNB-s labdarúgó-mérkőzéseket rendezni — tájékoztatta szerdán a távirati irodát az UEFA sajtóosztálya. Csak azokban az országokban kell május végéig befejezni a legmagasabb osztályban a bajnoki küzdelmeket, amelyek ott lesznek a 2000. június 10.-július 2. közötti belga-holland közös rendezésű Európa-bajnokságon, illetve játszik a bajnokságban olyan labdarúgó, aki részt vesz az Eb-n. Magyarországra egyik feltétel sem vonatkozik, tehát nálunk a kontinensvetélkedő alatt is lehet rendezni bajnoki találkozókat. Csiki Károly, az MLSZ szervezési osztályának vezetője kijelentette, nem tudott erről a lehetőségről: — Csak szeptemberben jöttem vissza az MLSZ-be, s az elnökségtől azt az információt kaptam, hogy május 31-ig be kell fejezni a bajnokságot — mondta Csiki. — Az új helyzetről az MLSZ vezetőinek kell dönteniük. Tavasszal négy fordulót is szerdára kellett tenni, szerintem ezek közül kerülhet át egy vagy kettő a júniusi hétvégékre. Huszár István, az MLSZ nemzetközi osztályának Svájcban tartózkodó vezetője megerősítette a hírt: — Az UEFA azt szeretné, ha az Eb alatt szünetelnének a bajnoki küzdelmek, de kötelező jelleggel csak a résztvevők számára lehet ezt előírni — jelentette ki. — Szakmailag jobb lenne, ha minél több magyar edző a helyszínen látná a kontinensvetélkedőt. Az 1996-os angliai Eb idején nálunk osztályozókat játszottak, és ez nem volt túl szerencsés. Ezúttal az MLSZ ezt szerette volna elkerülni, amikor a bajnokság május 31-i befejezését erőlteti. Bozóky Imre MLSZ-elnök szerint a januári átigazolási időszak miatt fontos lenne az őszi idény meccseit idén megrendezni. — Januártól a klubok megint szerződtethetnek játékosokat. Zavart okozna, hogy tavasszal milyen összeállítású csapat játssza le az elhalasztott találkozóját — mondta az elnök. Berzi Sándor, az MLSZ főtitkára arról tájékoztatott, hogy a válogatottat június első hetében meghívták Luxemburgba, egy nemzetközi tornára. — Vannak gondok a tavaszi idény időpontjaival, mert nagyon sűrű a versenynaptár — mondta. — Az Eb alatt nem lenne szerencsés bajnoki találkozókat rendezni, mert mindenki szeretné látni a kontinensvetélkedőt. Június 7-én a Magyar Kupa fináléjával ért volna véget az idény, de a luxemburgi torna miatt a kupadöntőt is máskor kell lebonyolítani. Az őszi találkozókat még 1999-ben kellene megrendezni. Fülöp Ferenc, az MTK klubigazgatója szerint a decemberi mérkőzések erőltetése körülbelül 5-6 millió forint veszteséget jelent a kluboknak. — A pályákon komoly károk keletkezhetnek, ráadásul a fagyott játéktér sérülésveszélyes. Mindenkinek az a legjobb, ha jó időben, jó minőségű pályákon zajlanak az összecsapások. Négy mérkőzéssel kedden megkezdődtek a labdarúgó Bajnokok Ligája második körének csoportmérkőzései. Az A csoportban a Hertha hazai pályán 1-1-es döntetlent játszott a Barcelonával — e mérkőzésről, valamint a Király Gáborral készült interjúról bővebben is olvashatnak —, míg a Sparta Praha otthon 2-0-ra kikapott a Portótól. A B csoportban született a forduló meglepetése: a Fiorentina otthonában 2-0-ra verte a címvédő Manchester Unitedet. A másik találkozó hozta a játéknap legsimább győzelmét: Valencia-Girondens Bordeaux 3-0. A C és a D csoport mérkőzéseire tegnap, első kiadásunk zárása után került sor. Fennállása során először találkozott egymással Bajnokok Ligája-mérkőzésen a Fiorentina és a Manchester United, ami különösen a címvédő MU esetében volt kuriózum: a BL 7 éves története során némi túlzással Európa valamennyi sztárcsapatával megmérkőzött már. Ugyanez a két gárda játékosaira már nem tökéletesen igaz, hiszen a Fiorentinából Torricelli és Di Livio még a Juventus színeiben, míg Heinrich dortmundiként korábban már harcba szállt a "Vörös Ördögökkel". A keddi összecsapásnak mégsem ők voltak a főszereplői, sokkal inkább két argentin, Batistuta és Balbo, illetve Keane és Berg. Hiába birtokolta sokkal többet a labdát a MU (59 és 41 százalék), a Fiorentina két óriási manchesteri egyéni hibából szerzett két góllal nyert. A 25. percben a MU csapatkapitánya, Keane ahelyett, hogy a megszerzett labdával megindult volna vagy indította volna társait, teljesen érthetetlenül haza akart passzolni, csak éppen röviden. Batistuta csapott le a labdára, és ziccerben nem is hibázott. Az 52. percben aztán Berg vesztette el a labdát az oldalvonalnál, Batistuta ismét lecsapott a lehetőségre, majd testvéri passza után ezúttal Balbo lőtt Bosnich kapujába. A norvég védőnek nem ez az első fatális hibája, Keane sem az ilyen megoldásairól híres, Sir Alex Ferguson, a vendégek menedzsere mégsem kutatott bűnbakok után: " Mezőnyjátékban kifejezetten jók voltunk, ám hátrányból nem mindig lehet fordítani. A Valencia ellen jobban kell koncentrálunk, s akkor nem lehet semmi probléma. " A másik oldalon a nemrég még lemondását felkínált Giovanni Trapattoni érthetően boldog volt: " A szezonban most játszottunk a legjobban! Tudtuk, hogy kik a Manchester kulcsjátékosai, és sikerült is őket kikapcsolni. Így már természetesen a továbbjutás a célunk! " Az első kör meglepetéscsapata, a Sparta Praha kedden nem tudta átlépni saját árnyékát: a Porto rutinos gárdához illően a hajrában szerzett két találattal nyert. A negyedik mérkőzésen a roppant rapszodikus Valencia jobbik oldalát mutatta. A spanyol csapat hazája bajnokságában megverte a Barcelonát, a Deportivót és a Real Madridot, s mégis csak 14.! A BL-ben eddig remekel, kedden a Bordeaux-t intézte el viszonylag könnyedén, s a bombagólt szerző Farinós talán a forduló legszebb találatát érte el. Eredmények, Bajnokok Ligája, 2. kör, 1. forduló. A csoport: Hertha (német) - Barcelona (spanyol) 1-1, góllövők: Michalke (33.), illetve L. Enrique (14.); Sparta Praha (cseh) - Porto (portugál) 0-2, góllövők: Drulovics (77.), Jardel (84.). B csoport: Fiorentina (olasz) - Manchester United (angol) 2-0, góllövők: Batistuta (24.), Balbo (52.); Valencia (spanyol) - Girondins Bordeaux (francia) 3-0, góllövők: Farinós (60.), Ilie (68.), Kily Gonzales (90.). Köd, kemény talaj, heves küzdelem és Király(i) bravúrok jellemezték a labdarúgó Bajnokok Ligája 2. körének A csoportjában lejátszott szerda esti Hertha-Barcelona mérkőzést. Húsz méterre is alig lehetett ellátni a sűrű köd miatt, amikor a 14. percben Luis Enrique közelről fejjel juttatta vezetéshez a vendégeket, míg a 33. percben Michalke mutatós lövéssel egyenlített. A mostoha körülmények közepette lejátszott találkozón a 2. félidőben az eredmény már nem változott. A két edző közül Jürgen Röber (Hertha) csapata küzdőszellemének és némileg a szerencsének tulajdonította a döntetlent, míg Louis van Gaal (Barcelona) két büntetőt kért számon a játékvezetőn a lefújást követően. Király Gábort tegnap egy berlini étteremben értük utol, ahol két játékostársának, a Kjetil Rekdalnak, Ilja Aracsicsnak, valamint a második számú kapusedzőnek, Mello di Martinónak a születésnapi összejövetelét tartották. A Hertha magyar válogatott kapusa ködösítés nélkül beszélt a "Barca" elleni meccsről: — A meccs folyamán gondolt arra, hogy a köd miatt igencsak jó lenne, ha a játékvezető lefújná a mérkőzést? — Kétszer is. Először a Barcelona vezető gólja után, másodszor pedig akkor, amikor kifutottunk a második félidőre és nemhogy oszlott volna, még lejjebb is ereszkedett a köd a pályára. Eleinte még elláttam a pálya végéig, később azonban már csak a félpályánál "vettem" át az árnyakat. Olykor annyira koncentráltam, hogy könynyezett a szemem. — A cudar körülmények dacára jól ment a védés, s különösen Figo szabadrúgásánál volt szükség bravúrra. — Valóban a portugál csatár lövését volt a legnehezebb hárítani, ám a második félidőben még több dolgom volt. Szerencsére megúsztuk kapott gól nélkül. — Idehaza ismét büszkélkedhettünk a teljesítménye okán, de például a Hertha-vezetők is hasonlóan vélekedtek? Hasonló tendencia rajzolódik ki a 2000. évi központi költségvetés tárgyalásának az előkészítéséből is. — Errefelé nem szokás a vállba veregetés, az elismerést az jelenti, ha a következő meccsen is a kezdőcsapatban szerepel az ember. Persze azért Röber edző gratulált a csapatnak, és jó eredménynek tartotta az egy pontot. — Ugyanakkor a Bundesligában gyengélkedik az együttes, s a kiesőzóna közelébe sodródott. Ez lenne az áldozat a sikeres BL-szereplésért? — Mi is így gondoljuk, s már a hét végi wolfsburgi fellépéstől kezdve jobban koncentrálunk a bajnokságra, hiszen már az is óriási teljesítmény, hogy idáig eljutottunk a Bajnokok Ligájában. Két hét múlva Portóban például felszabadultan játszhatunk, mivel nekünk már nincs veszítenivalónk. — Ilyen megerőltető sorozat után feltehetően várja már a szezonzárást? — Nagyon. Két hete három nap szabadságot kaptunk, ezt Szombathelyen töltöttük a feleségemmel, ezután pedig mintha kicseréltek volna, úgy felfrissültem. Nem tagadom, ilyen őrült tempó után jólesik majd a pihenés odahaza. Bár a németországi Hannoverben játszik a világ legjobb nyolc férfi teniszezője, tegnap mégis egy magyar futballista körül forgott minden a 2000-es világkiállításra készülő városban. A magyar futballkirály körül. Legalábbis így emlegette mindenki Puskás Ferencet, aki a világkiállításra készülő magyar pavilon úgynevezett bokrétaünnepségének volt a díszvendége, s aki még mindig a legismertebb magyar Németországban. Az ünnepségen Puskás Ferenc kezdőrúgása jelentette a szenzációt. Az aláírásával felértékelt futball-labdákat a német rendezők magas rangú képviselői is értékes ajándékként dédelgették. Ám "Öcsi bácsit" jobban érdekelte a játék. — Megszoktam már a protokolleseményeket, az ember megtesz minden tőle telhetőt, ha a jó ügyet, a barátait segítheti. Nem láttam a Hertha mérkőzését, de Király és Dárdai már majdnem olyan ismert errefelé, mint én. Ismerem mindkét gyereket, szimpatikus fiúk, tehetséges labdarúgók, s olyan neves ellenféllel szemben, mint a Barcelona, jól helytálltak — mondta elismerő bólogatások közepette Puskás, aki tegnap hazautazott, hogy ma Orbán Viktor miniszterelnöknél vizitáljon. A Szeged LC elnök-tulajdonosa, Nagylaki Kálmán s a futballklubot működtető kft. ellen ügyészségi vizsgálat indult. A feljelentés hónapokkal ezelőtt érkezett a szegedi ügyészségre. A vizsgálatot a Csongrád Megyei Rendőr-főkapitányság végzi, ez egyelőre nyomozati szakaszban van. Lezárásának határideje: 2000. január 12. — Minden azért alakult így, mert minőségi labdarúgást akartam Szegeden, — kezdte Nagylaki —, de be kell látnom, itt nem üzlet a futball. A szezont mindenképpen befejezzük, s a hét végén játékra alkalmas pályával várjuk a Siófokot. Aranyosabban nem is zárulhatott volna az athéni súlyemelő-világbajnokság első fele: a negyedik versenynapon, szerdán megszületett az első magyar érem, ráadásul mindjárt a legszebbik fajtából! Az aranyműves Márkus Erzsébet volt, aki a női 69 kg-ban szakításban orozta el az esélyesebbnek vélt ázsiaiak orra elől az elsőséget. A szombathelyiek 30 éves versenyzője tudvalevőleg a legjobb szakítók közé tartozik, nyert már vb-ezüstöt, tehát okkal-joggal várt a pódiumra lépés előtt edzője, Antalovits Ferenc és ő maga is dobogós helyezést, de aranyra egyikőjük sem gondolt. Hogyan is gondolhatott volna, amikor a mezőnyben ott volt — a vb-érmesek soraiban — a fogásnem kínai világcsúcstartója, Sun Tian-Ni is. Aki azonban ezúttal botlott: nem bírt el a rekordjánál 3,5 kg-mal gyengébb 107,5 kg-mal, Márkus Erzsi azonban igen! Az új magyar csúcsot érő koloncot is már megingathatatlan technikai biztonsággal röpítette a feje fölé, a honi női súlyemelés harmadik vb-aranyát produkálva ezzel a korábbi összetett világbajnok Takács Erika, és a szintén szakításban világelső Dankó Ilona után. S még nem volt vége: lökésben Márkus 125 kg-ig verekedte fel magát, ami csak 50 dkg-mal maradt alatta országos rekordjának. Ez itt, Athénban a fogásnem 6. helyét jelentette számára. Viszont az összetettben alkotott 232,5 kg-ja nem csupán a régi csúcsánál jelentett 2,5 kilóval jobbat, de világbajnoki bronzot is ért számára. — Kislányom, Krisztina is nagyon fog örülni a két érmemnek, sietek haza hozzá Szombathelyre — mondta boldogan az eredményhirdetés után a versenyzőből gyorsan édesanyává viszszalényegülő Márkus. — Hogyan tovább? A mostani teljesítményem még inkább arra ösztönöz, hogy a jövő évi sydneyi olimpián, ahol először szerepel hivatalosan a női súlyemelés, én is ott legyek. És ha továbbra is jól megy, és jönnek az eredmények, miért name csinálnám néhány esztendeig azt, amihez a legjobban értek. Márkus érmei nagyon kellettek az Athénban eddig gyengébbik oldalát mutató magyar súlyemelésnek. Az ő sikere talán egy jóval tetszetősebb második "félidőt" eredményez, s a még ezután fellépő honfitársakban felkelti a numizmatikai kedvet. Bár most már néhány dobogó közeli helyezés is megtenné, hiszen a magyar mérleget athéni aranyszerdájával gyakorlatilag elronthatatlanná varázsolta a szombathelyi versenyzőnő. Szenzációsan kezdett válogatottunk a női kosárlabda Európa-bajnoki középdöntő első találkozóján Olaszország ellen. A pécsi mérkőzésen csapatunk 67-56-ra győzött. A 2001-es franciaországi kontinenstalálkozóra kvalifikáló sorozatban különös jelentőséggel bírhat a 11 pont különbségű győzelem. A magyarok az első játékrészben 66 százalékos dobóteljesítménnyel rukkoltak ki, Károlyi Andrea 16 pontot dobott, a másik bedobó, Csák Magdi 12-t. A válogatottba visszatérő Nagy Dóra pedig a védekezésben nyújtott kiválót. A magyar együttes 12-3-as, 19-7-es szériával kezdett, a félidőben 38-23 volt — ide. A második félidőben feljött a főleg a két euroligás csapat, a Schio és a Como sztárjaiból verbuvált olasz válogatott (41-30), ám együttesünk próbálta tartani a félidőbeli különbséget (48-35). Károlyi és Béres Tímea és begyűjtötte negyedik személyi hibáját, az FTC bedobóját le is cserélte a találkozóra remek taktikát kidolgozó szövetségi kapitány, Rátgéber László. Az olaszok feljavultak a védekezésben, sőt néhány 3 pontos kísérletük is célba ért. Ennek ellenére helyreállt a "rend", a 15 pontos előny (53-38). Hiába dobott a vendégek sztárja, Ballabio triplát, szerzett labdát a saját térfelén, lepattanót a mieink palánkja alatt, még ezt is elviselte válogatottunk. Sőt még azt is, hogy a 33. percben Károlyi kipontozódott. Három és fél perccel a vége előtt Magyarország 65-47-re vezetett! Ám az olaszok összekapták magukat, másfél perc alatt 13 pontnyira csökkentették hátrányukat (66-53). Ráadásul némi rövidzárlat állt be a mieink játékában, ennek ellenére sikerült tíz pont feletti győzelmet aratni (67-56). Női együttesünk szombaton Espoóban Finnország ellen lép pályára, szerdán Oroszország következik Moszkvában. Férfi válogatottunk is sikeresen rajtolt az Eb-középdöntőben, Ventspilsben: Lettország-Magyarország 68-72, Gulyás 27 pontot dobott. Az ATP-világbajnokság második napjára Steffi Graf, akit éppen tegnap választottak meg az évszázad legjobb német sportolónőjének, megérkezett Hannoverbe. Minden idők legjobb teniszezőnője a földkerekség nyolc legmagasabban jegyzett férfi játékosa közül is annak a kettőnek az összecsapására volt kíváncsi, akik egyaránt korszakosat alkottak az elmúlt évtizedben. A világelső Andre Agassi a játékosság, az attraktivitás, a kreativitás megtestesítője, míg az elmúlt hat évben a világranglista élén végzett Pete Sampras az állandóságé, a tökéletességé. A Vörös-csoport csúcstalálkozójára, mely döntőnek is beillett, színültig megtelt az Expo2000 Halle, ráadásul tegnap a helyiek is érdekeltek voltak a világranglista 6. helyére ugrott Nicolas Kiefer révén, ám a torna történetének Becker és Stich után harmadik német résztvevője vereséggel nyitott a Fehér-csoportban. Igaz, csak egy óra 45 perc árán adta meg magát a világranglista 4. svéd Thomas Enqvistnek (6-4, 7-5). Azután jöhetett a hab a tortán, a 27. Sampras-Agassi összecsapás, amely utóbbi sikerét ígérte, noha kettejük mérlege 16-10 Sampras javára, s Pete győzött idei három találkozójukon is, a wimbledoni döntőben, Los Angelesben és Cincinnatiban. Andre utoljára tavaly nyáron, Montrealban tudta legyőzni — meg tegnap este. Az első négy játékban Pete parádézott, aztán 2-2-nél elvesztette szervagémjét, majd 2-4-nél még egyszer. Hajszálpontosan ugyanígy tett a második szettben is, így éppen egy óra alatt 6-2, 6-2-re kikapott. Pontot érő ütésből (20), kettős hibából (5), s ki nem kényszerített hibából (29) is többet csinált Agassinál, aki ez utóbbiból mindössze hatot vétett. — Tudtam, hogy Pete szeret azzal nyomást gyakorolni az ellenfélre, hogy erősen bekezd, de miután túléltem néhány breakpontot, elkaptam a ritmust, s azon voltam, hogy minél jobban üssem vissza az adogatásait — mondta Agassi. — Pete csak egy meccset játszott az elmúlt három hónapban, éreztem, hogy gondjai támadnak 6-8 ütésváltás után, a hosszú labdamenetek végén rendre hibázott. Igyekezett a szervájával megoldani a nehézségeit, de messze nem adogatott úgy, mint mondjuk Wimbledonban. Ettől a győzelemtől magabiztos lettem. Ő önbizalmat adott nekem ma, ahogy én adtam neki a wimbledoni döntőben. — Andre hihetetlen jól ütötte vissza a szerváimat, alig hibázott, így amikor előnyhöz jutott, lehetetlen volt megtörni a lendületét — így beszélt a csalódott Sampras. — A kettős hibákba is belehajszolt, mert éreztem, nem elég erősek a szerváim, hiszen az első adogatásaimat is remekül ütötte vissza. Ma tisztán "túljátszott" engem. Aminek a 12 ezer néző között ülő Boris Becker, Szergej Bubka és Andre kedvese, Steffi Graf örült a legjobban. Már megérte Hannoverbe jönnie. A Csongrád Megyei Bíróságon, Szegeden szerdán kezdődött meg Csapó József büntetőpere: a 29 éves vállalkozó ellen aljas indokból elkövetett emberölés és más bűncselekmények, valamint Farkas Helga személyi szabadságának aljas célból elkövetett megsértése, apjának, Farkas Imrének súlyos fenyegetéssel elkövetett megzsarolása a vád. A tárgyaláson elhangzott, hogy Csapó Józsefet barátja és bűntársa, Juhász Benedek meggyilkolásáért, valamint a korábban együtt elkövetett bűncselekmények miatt a megyei bíróság nem jogerősen 18 év fegyházbüntetésre ítélte tavaly decemberben. A vádlott és védője fellebbezett. A Legfelsőbb Bíróság a nyáron felderítési és indoklási hiányosságok miatt hatályon kívül helyezte az ítéletet, és új eljárás lefolytatására, újabb tanúk meghallgatására utasította a megyei bíróságot. Időközben a Csongrád Megyei Főügyészség vádat emelt Csapó József ellen Farkas Helga személyi szabadságának megsértése és apjának megzsarolása miatt. A két ügyet összevontan tárgyalja a bíróság. A vádirat szerint Csapó József és Juhász Benedek a 90-es évek elején több bűncselekményt követett el együtt. Juhász Benedek 1995-ben részt vett egy kecskeméti emberrablásban, amiért menekült a rendőrség elől. Régi barátja, Csapó József bújtatta. Utóbb Csapó — attól való félelmében, hogy társa elárulja, együtt rabolták el még 1991-ben a szegedi diáklányt — öt lövéssel megölte Juhász Benedeket. A holttestet Szentes mellett egy csatornába rejtette, ahonnan a tetem csak a következő évben került elő. Farkas Helgával kapcsolatosan a vádirat azt tartalmazza, hogy a két fiatalember lakóhelyükön, Orosházán megismerkedett a jómódú családban élő 17 éves lánnyal. Elhatározták, elrabolják és váltságdíjat kérnek szabadon bocsátásáért. A lányt — amint Szegedre indult kocsijával — Orosháza külterületén megállították, s elcsalták a Csapó József által bérelt garázsba. Ott összekötözték, majd a szerelőaknában magára hagyták. Farkas Helga azóta nem került elő. A két férfi még aznap éjjel felhívta a lány szüleit, s 50 ezer márka váltságdíjat kértek. Két napig még telefonálgattak, magnószalagról bejátszották a telefonba Helga kérését, hogy fizessen az apja. A követelt összeget időközben 500 ezer márkára emelték, de a megbeszélt találkozókra nem mentek el, azután már nem is jelentkeztek. Csapó József az első tárgyalási napon közölte, hogy nem kíván vallomást tenni, s nem érzi magát bűnösnek. A tervek szerint december 16-án sor kerülhet az elsőfokú ítélethirdetésre. Rózsa Sándor, alkalmatlanság miatt felmentett bíró hivatalába való visszahelyezéséről döntött a Legfelsőbb Bíróság szerdán egy olyan felülvizsgálati eljárásban, amelynek alperese a Bács-Kiskun Megyei Bíróság, az Országos Igazságszolgáltatási Tanács (OIT) és Göncz Árpád köztársasági elnök volt. Dr. Rózsa Sándort 1995 decemberében mentették fel bírói tisztségéből alkalmatlanság miatt. A Bajai Városi Bíróság bírájával szemben még két évvel korábban indult vizsgálat, ennek eredményeként jutottak arra a megállapításra, hogy dr. Rózsa Sándor a tárgyaláson tanúsított magatartása alapján és különböző beadványainak nyelvezete és logikája miatt alkalmatlan bírónak. A vizsgálat után a munkáltató megyei bíróság elnöke lemondásra szólította fel az érintettet, ami nem járt eredménnyel. A Bács-Kiskun Megyei Bíróság elnöke ezek után az Országos Igazságszolgáltatási Tanácshoz fordult és kérte a bíró felmentésének indítványozását. Göncz Árpád az előterjesztés alapján aláírta a felmentést. Rózsa Sándor azonban nem fogadta el a döntést. Munkaügyi Bírósághoz fordult, visszahelyezését és annak kimondását kérve, hogy jogellenesen mentették őt fel. A bíróságot új eljárás lefolytatására szólították fel. Hiába az új eljárás, dr. Rózsa Sándort megint alkalmatlannak, felmentését viszont jogszerűnek találták. A fordulat az érintett újabb fellebbezése után következett. A Fejér Megyei Bíróság jogerős ítéletében ugyanis a felmentett bírónak adott igazat. Kötelezte a munkáltatót az eredeti állapot helyreállítására — bírói tisztségébe való visszahelyezésére — harminc napon belül, valamint 6,1 millió forint megfizetésére, elmaradt járandóság címén. Mint az ítélet indoklásából kiderül, Rózsa nem vétett nagyobb hibákat, mint bírótársai, döntésképtelenségét pedig nem támasztotta alá a pszichológus szakértői vélemény. Az ügy végére tegnap került pont a Legfelsőbb Bíróságon. A felülvizsgálati eljárásban született döntés a jogerős ítéletet hatályában fenntartotta. A köztársasági elnök felmentő határozatát pedig hatályon kívül helyezte. Az Országos Igazságszolgáltatási Tanács (OIT) hivatala másfél éve működik, ez idő alatt még nem fordult elő a Bács-Kiskun megyeihez hasonló eset. Nem jellemző, hogy a bírónak a bírósággal jogvitája lenne — tudtuk meg Baranyó Györgytől, az OIT hivatalának sajtófőnökétől, aki szerint egy-két esetben fordult elő, hogy fegyelmi vétség vagy törvénysértés miatt kellett volna kimondani az adott bíró alkalmatlanságát. Az érintettek általában még a határozat meghozatala előtt lemondtak bírói tisztségükről. De az is előfordult, hogy valaki hosszan tartó, súlyos betegsége miatt kérte felmentését beosztásából. Megdöbbentő látvány tárult a Samsung dolgozói elé, amikor a jászfényszarui gyárban felnyitottak egy Dél-Koreából érkezett konténert. Abban ugyanis nem a fuvarokmányban szereplő, tízmillió forintot érő 264 darab színes televíziót találták, hanem három köbméter homokot (értéke körülbelül hatezer forint). A vizsgálat során eddig mindössze annyi derült ki, hogy Ázsiából Budapestre, a csepeli szabadkikötőbe valószínűleg még eredeti tartalommal érkezett a konténer. A hajóról történt kirakodás után lopták el a tévéket, a homokot pedig azért töltötték a helyükre, hogy a súlyhiány name tűnjön fel. A feltört plombát hamisítottal pótolták, amikor ismét lezárták az ajtót. Egy Amszterdamba készülő pap reverendája alatt 11 kilogramm kokaint talált a Sao Pauló-i repülőtéren a hatóság. Jorge Faliba atya a rendőrségen bevallotta, hogy ez már az ötödik nemzetközi csempészútja lett volna, ám jó ügyet szolgál. A pap egy pénzszűkétől szenvedő egyházi óvodát akart megmenteni a bezárástól. Mint mondta, utanként 30 ezer dollárt kapott, amit azután azonnal Sao Paulo egyik legszegényebb peremvárosi óvodájának adott. Három, kábítószer-árusítással alaposan gyanúsítható huszonéves fiatalt vett őrizetbe kedden éjjel a rendőrség a fővárosban, a XVIII. kerületben. Az őrizetbe vett árusoktól vásárolt a múlt héten az a két fiatal, akik közül az egyik — feltehetőleg a kábítószer miatt — életét vesztette, a másikat pedig súlyos állapotban szállították kórházba. A három huszonéves — a gyanú szerint — több mint egy éve árusított már heroint és marihuánát a fővárosi Havanna lakótelepen. A rendőrök 8-10 pakett marihuánát találtak a feltételezett dílereknél, amikor elfogták őket. Lángba borult tegnap délelőtt a márianosztrai fegyház kápolnája. A kis épületet, amely a belső udvaron áll, rabruharaktárként használják, s hogy a lángok miért lobbantak fel, egyelőre nem tudni, a tűz vizsgálói rövidzárlatra gyanakodnak. A hatalmas füst a tetőszerkezetből fél tíz tájban kezdett gomolyogni, a büntetés-végrehajtási intézet dolgozói és önkéntes tűzoltói megkezdték a lángok elfojtását. Az esethez riasztották a váci, a balassagyarmati és a gödöllői tűzoltókat is, a rossz útviszonyok miatt azonban csak a váciak jutottak el a helyszínre, ám akkorra már a helyiek eloltották a tüzet. Személyi sérülés nem történt, a keletkezés okait, körülményeit a rendőrség mellett a büntetés-végrehajtás szakemberei is vizsgálják. Elemzők úgy vélik, a területi megosztást szorgalmazó javaslat olyan aduvá válhat a nemzetközi közösség képviselőinek a kezében, amely alkalmas lehet az albánok féken tartására: ha Thaciék nem hajlandóak engedményekre, akkor a nagyhatalmak végül igent mondhatnak a kantonizáció megvalósítására. Egyre feszültebbé válik a helyzet Észak-Kaukázus eddig legbékésebbnek tartott köztársaságában, Karacsáj- és Cserkeszföldön. Miután a helyi bíróság hosszas huzavona után elismerte a félig karacsáj származású Vlagyimir Szemjonov győzelmét a májusban megtartott elnökválasztáson, a kisebbségben lévő cserkeszek elszakadással fenyegetőznek. Be sem fejeződtek a harcok Dagesztánban a szélsőséges iszlám szeparatisták és az orosz kormánycsapatok között, Moszkvának máris újabb feszültséggóccal kell szembenéznie Észak-Kaukázusban. Hétfői lapzártánkkor még tartott a Karacsáj-Cserkesz Köztársaság fővárosában, Cserkesszkben az a tömegmegmozdulás, amelynek résztvevői a május 16-án elnökké választott, apai ágon karacsáj származású Vlagyimir Szemjonov hivatalba lépését szeretnék megakadályozni. A 60 éves nyugalmazott hadseregtábornok, az orosz fegyveres erők szárazföldi csapatainak egykori főparancsnoka a helyi legfelsőbb bíróság múlt heti döntése szerint több mint három hónapi huzavona után végre elfoglalhatná az elnöki posztot. Az ominózus pénteki bírósági ítélet kihirdetését követően Szemjonovot testőrei kénytelenek voltak bemenekíteni a helyi adóhatóság épületébe a felháborodott tömeg elől. Ellenfelei, a májusban vereséget szenvedett cserkesz elnökjelölt, Sztanyiszlav Gyerev hívei a választás eredményének megsemmisítését követelik, s ezért hétfőn elfoglalták a helyi választási bizottság épületét, jóllehet a Borisz Jelcin elnök által a köztársaság élére ideiglenesen kinevezett Valentyin Vlaszov előzetesen minden gyülekezést betiltott. A helyi belügyi erők parancsnoka ugyanakkor közölte, hogy erőszakkal nem oszlatja fel a tüntetést. Gyerevék arra hivatkoznak, hogy az elnökválasztás május 16-ai második fordulójában tömeges szabálytalanságok történtek, így például a zömmel karacsájok és oroszok lakta választási körzetekben több tízezren előre leadták a voksukat (többnyire azzal az ürüggyel, hogy a szavazás napján a hegyekben legeltetik a juhokat). A visszaéléseket látván Gyerev stábja a voksolás bojkottálására szólított fel, ezért számos cserkesz településen és néhány oroszok lakta vidéken ki sem nyitották a szavazóhelyiségeket. Csakhogy a részvételi arány mégis meghaladta az 50 százalékot, s Szemjonov a szavazatok 75 százalékával utasította maga mögé Gyerevet. Már a voksok összeszámlálásakor nézeteltérés támadt a köztársasági választási bizottságban, ezért a testület nem tudta kihirdetni az eredményt, mire a helyi legfelsőbb bíróság érvényesnek ítélte a választást. Ezt Gyerev megfellebbezte, s szövetségi szintre, a moszkvai legfelsőbb bíróság elé került az ügy, miközben a Kreml amolyan ideiglenes ügyvivőként Vlaszovot nevezte ki a köztársaság élére. Július 23-án a moszkvai bírák salamoni döntést hoztak: visszautalták a kérdést a karacsáj-cserkesz legfelsőbb bíróság elé, s az a múlt pénteken ismételten megerősítette Szemjonov győzelmét. Noha Gyerev ügyvédje még aznap beadta a fellebbezést, annak nincs halasztó hatálya. A 14,1 ezer négyzetkilométer területű, 434 ezer lakosú észak-kaukázusi köztársaságban a jelek szerint teljes patthelyzet alakult ki, az etnikai szembenállás a kormány működését is megbénította. A két "államalkotó" nemzetiség között ugyanis annyira kiéleződtek az ellentétek, hogy feltehetően a választások megismétlése sem jelentene kiutat. A legutóbbi népszámlálás adatai szerint a lakosság 43 százaléka orosz, 33 százaléka karacsáj, és csak alig 10 százaléka cserkesz, igaz, az utóbbiakkal rokon abazinok aránya elég magas (7 százalék). Gyerev hívei most azzal fenyegetőznek, hogy ha Szemjonovot mégis beiktatják, kiválnak a köztársaságból és helyreállítják az 1927 és 1957 között fennállt cserkesz területi autonómiát. Az észak-kaukázusi köztársaság egyik leggazdagabb vállalkozójának tartott Gyerev 1997 tavaszán tűnt fel a nagypolitikában, amikor megnyerte a fővárosi polgármester-választást. Szemjonov és Gyerev küzdelme etnikai szembenállássá fajult, az elnökválasztást erőszak és megfélemlítés, jó néhány merénylet kísérte, holott a térség szakértői szerint a türk népekhez tartozó karacsájok és az adige-abház csoporthoz sorolt cserkeszek korábban soha nem viszálykodtak egymással. Igaz, az utóbbi időben a karacsájok egyre elégedetlenebbül nézték, hogy a legzsírosabb posztokat főként cserkeszek töltik be, s állítólag a kilencvenes évek privatizációjának is ők voltak a legfőbb haszonélvezői. Ha nem sikerül kordában tartani az indulatokat, s netán megszólalnak a fegyverek, a karacsájok és a cserkeszek vitájába előbb-utóbb beavatkoznak a szomszédos rokon népek, ami a régió mozaikszerű etnikai összetétele miatt a konfrontáció kiterjedésével fenyeget. A Karacsáj- és Cserkeszfölddel határos Kabard-Balkár Köztársaságban például a kabardok a cserkeszek, a balkárok a karacsájok mellett vannak, az Adige Köztársaság parlamentje már korábban támogatásáról biztosította Gyerevet, Ruszlan Ausev ingus elnök Szemjonov mellett lépett fel, míg Dagesztán két legnépesebb etnikuma, a kumikok és az avarok közül az előbbiek — türkök lévén — a karacsájoknak, az utóbbiak a cserkeszeknek szurkolnak. Könnyen megjósolható az is, hogy az esetleges zavargásokat kihasználnák a csecsen gerillavezérek, akik a karacsájokkal szimpatizálnak ugyan, de kötődnek a Grúziától elszakadni igyekvő abházokhoz is, akik viszont rokonai a cserkeszeknek. Még nem látszik, hogy sikerrel jár -e a dél-koreai gazdaság egyik jelképeként emlegetett Daewoo-csoport átszervezése, ám szöuli megfigyelők máris azt latolgatják, melyik cég lehet a politikai és gazdasági életet uraló nagyvállalatok ellen meghirdetett államfői kampány következő áldozata. A mamutcégek átszervezéséhez ugyanakkor elengedhetetlen, hogy folytatódjék az utóbbi hónapok gazdasági fellendülése. Közös vacsorára invitálta a múlt héten a dél-koreai államfő az ország öt legnagyobb vállalatbirodalmának — szöuli szóhasználattal chaeboljának — a vezérét, ahol a válogatott finomságok mellett felszolgálták a feketelevest is. Kim De Dzsung azzal vette el a cégvezérek étvágyát, hogy bejelentette: a jövőben megtisztítja a chaebolokat a családi irányítástól, s megnehezíti a vállalatbirodalmak örökölhetőségét. Jóllehet hasonló terveket már korábban is hangoztatott, az elnök szavainak ezúttal az adott nyomatékot, hogy két héttel korábban kormánya nem volt hajlandó mentőövet dobni a második legnagyobb hazai chaebolnak, az eladósodott Daewoonak, amelynek a feldarabolása már meg is kezdődött (HVG, 1999. augusztus 28.). A Daewoo bukása szakértők szerint új korszakot jelez, s arra utal, hogy Kim elnök hozzálátott két évvel ezelőtti választási kampánya ígéreteinek végrehajtásához, azaz az ország politikai és gazdasági életét behálózó mamutcégek hatalmának a megnyirbálásához, a nyugati típusú gazdasági rendszer kialakításához. Igyekezetét segítheti, hogy ezzel egy időben Dél-Korea kilábalni látszik az ország történetének legsúlyosabb gazdasági válságából, az 1997. végi pénzügyi krachból. A makrogazdasági adatok többsége hónapok óta kedvező, nemrég hozták nyilvánosságra Szöulban, hogy a hazai össztermék (GDP) a második negyedévben 9,8 százalékkal nőtt, szemben az egy évvel korábbi hasonló időszak 7,2 százalékos visszaesésével. Ennek alapján közgazdászok az egész évre legalább 7 százalékos növekedést jósolnak, miután tavaly 5,8 százalékos recessziót mértek. Az ipari termelés 22,6 százalékkal nőtt, a nagy- és kiskereskedelmi eladások értéke 10,8 százalékkal haladja meg az előző évi eredményt, a gyárak kihasználtsága a tavalyi második negyedéves 71,3 százalékról 76,8-ra javult. A napokban nyilvánosságra hozott júliusi adatok pedig számos területen még ennél is jobbnak bizonyulnak, az ipar legtöbb ága elérte az 1997 előtti szintet. A termelés fellendülésének hátterében elemzők szerint a kereslet élénkülése áll, a cégek többsége hozzálátott tavaly kiürült készleteinek a feltöltéséhez. A konszolidálódásra utal az is, hogy évek óta először enyhült a munkanélküliség, az első negyedévben mért 7,8 százalékkal szemben április és június között csak 6,6 százalék volt. Igaz, az egykor teljes foglalkoztatottságot hirdető Dél-Koreában még ez is igen magas aránynak számít. A fellendülés — mutatnak rá külföldi elemzők — egyelőre nagyon törékeny, s bármelyik chaebol válsága megakaszthatja. A dél-koreai GDP 5, az export 10 százalékát adó Daewoo például az utóbbi években közel 50 milliárd dolláros adóssághegyet halmozott fel, s az év elejére kiderült, hogy képtelen a törlesztésre. A beláthatatlan következményekkel járó csőd helyett a kormány nyomására a többségében állami kézben lévő hazai hitelező bankok a konglomerátum feldarabolására kötöttek megállapodást augusztus elején a Daewooval. Vajon a Daewoo térdre kényszerítése önmagában sikernek tekinthető -e? — tette fel a kérdést a napokban a térség befolyásos gazdasági hetilapja, a Far Eastern Economic Review. Az elemzés szerint korántsem. A Daewoo-átalakítás ugyanis a többfordulós tárgyalások alatt a vártnál és a szükségesnél jóval kevésbé fájdalmasra sikeredett, ugyanakkor a jelenleg is elnöklő cégalapító, Kim Vu Csong nagy mestere a politikai és gazdasági útvesztőkből való kilábalásnak. Ennek újabb jele, hogy az elnöki tanácsadókkal szemben máris el tudta érni, name váltsák le a megmaradó cég éléről, hanem az ő vezényletével hajtsák végre a talpra állást. Az is veszélyt hordoz magában a szakértők szerint, hogy a leányvállalatok eladása a Daewoo feladata. Könnyen lehet ugyanis, hogy a cég úgy fog taktikázni, még véletlenül se találjon rájuk vevőt. Sok elemző attól tart, hogy a Daewoo-átalakítás esetleges kudarca láncreakciót vált ki, s több vele kapcsolatban álló nagyvállalat, illetve pénzintézet húzza le a rolót. Ez pedig könnyen megrendítheti a válságból éppen kilábaló gazdaságot, ahogy történt 1997-ben, amikor a közepes chaebolnak számító Kia vált fizetésképtelenné, nyomában cégek egész sora kényszerült térdre, s végül Dél-Koreát az a megaláztatás érte, hogy el kellett fogadnia az IMF által közvetített 58 milliárd dolláros hitelcsomagot. Ha a Daewoonál esetleg felemás eredmény születik, akkor megkérdőjeleződik az államfő chaebolellenes kampányának a határozottsága. Eddig ugyanis csak néhány törvény és rendelet született — mint például a külföldi befektetések szabadabbá tétele —, s késik olyan alapvető és a chaebolok működésén túlmutató intézkedések meghozatala, mint az adórendszer reformja vagy a bankszektor gyökeres átalakítása. A legnagyobb cégek mindenesetre igyekeznek elébe menni az elnök szándékainak. A harmadik számú chaebol, a Samsung a napokban gyorsan megegyezett hitelezői egy részével a szintén tetemes adóssághegy átütemezéséről, néhány hónappal korábban pedig megvált pénznyelő autógyártási részlegétől. Az első számú óriáscég, a Hyundai pedig szélsebesen kidolgozott egy saját átszervezési tervet, melynek során jelenlegi 79 leányvállalatából 2003 végére csak 26 marad. A birodalmat öt nagy egységre bontják fel — mindegyik élére az alapító egy-egy fiúgyermeke kerül. Ez utóbbi terv ugyan ütközik az államfő örökösödésellenes terveivel, de egyelőre nem érték támadások. Bár sokan emlegetik következő áldozatként a Hyundait, elemzők rámutatnak, hogy helyzete több szempontból sem hasonlítható a Daewooéhoz. A Hyundai a legtöbb tevékenységi területén piacvezető, gazdálkodása nyereséges, adósságainak nagy része pedig nem rövid lejáratú. Ráadásul — vélik az elemzők — a koreai gazdaság az idén már biztos nem bír megemészteni még egy chaebolcsődöt, így az államfő aligha kockáztatja meg a Hyundai megszorongatását. A gazdasági eredményekhez ugyanakkor politikai eltökéltségnek is társulni kell, s a bizonytalankodás, valamint a Daewoo-megállapodásban rejlő kiskapuk egyelőre nem ebbe az irányba mutatnak. Mint ahogy az sem, hogy az egyik szöuli bíróság a napokban felmentette Kang Kjung Szik korábbi pénzügyminisztert és Kim In Ho egykori elnöki tanácsadót. Őket azzal vádolták, hogy — rossz döntéseikkel és a helyzet súlyosságának elkendőzésével — felelősek voltak a gazdasági válság kirobbanásáért, s ezért eredetileg négy-, illetve hároméves börtönbüntetés kiszabását kérték rájuk. Végül "mindössze" annyiban találták bűnösnek őket, hogy hivatali hatalmukkal visszaélve nyomást gyakoroltak több bankra, nyújtsanak hiteleket az egyik gyengélkedő kisebb chaebolnak. Így a vád által kért börtönbüntetés helyett megúszták azzal, hogy egy éven át nem gyakorolhatják állampolgári jogaikat. A vártnál jóval gyorsabban lábal ki a délkelet-ázsiai térség az 1997-es pénzügyi válságból, amit mi sem jelez jobban, mint a régió tőzsdéinek szárnyalása. A szingapúri, a maláj, a thai és a Fülöp-szigeteki börzék együttes kapitalizációja tavaly szeptember és az idén május között 214 milliárd dollárral nőtt. Külön biztató, hogy a részvények nemcsak a hazai, hanem a külföldi befektetők számára is újra vonzóak. Többnyire kedvezőek a makrogazdasági mutatók is. A válságban leginkább érintett Dél-Korea, Szingapúr, Thaiföld, Malajzia, a Fülöp-szigetek és Indonézia — amelyek 1997-ben meredeken csökkenő GDP-t mutattak — az idén egytől egyig legalább 2,5-3 százalékos (egyes esetekben ennél is magasabb) növekedésben bíznak. Az elsősorban a régión belül kereskedő országok többségében szűkült a kereskedelmi mérleg deficitje is, s az export és az import egyaránt fellendült. Ha nem is szűnt meg, de látványosan apadt a költségvetési hiány is. A szakértők egyetértenek abban, hogy a háttérben a legfontosabb külföldi piacok gazdasági fellendülése — különösen az USA tartós szárnyalása, valamint az EU növekedése — áll. A belső tényezők között első helyen említik a fogyasztás felívelését: a háztartások és a vállalatok egyaránt hozzáláttak beruházásaik fokozásához. Indonéziában például az autóeladások már közelítik az 1997 előtti szintet, Dél-Koreában újból megugrott a személyi számítógépek iránti igény, Thaiföldön az idei első fél évben 80 százalékkal több import-szeszesital fogyott, mint egy évvel korábban. A fellendülés azonban — mutatott rá a minap a londoni The Economist elemzése — még igencsak erőtlen, s az éppen hogy megkezdett gazdasági reformok folytatása nélkül hamar megakadhat. A tanulmány nem kis veszélyt lát: a pillanatnyi kedvező állapot arra sarkallhatja a térségbeli kormányokat, hogy — a társadalmi feszültségek kialakulását megelőzendő vagy szavazóik rokonszenvének elnyerése érdekében — visszalépjenek a fájdalmas következményekkel járó, de elengedhetetlen további reformintézkedésektől. Közöttük is első helyen említik a szakértők a politikai nyomásra évtizedeken át puha hiteleket nyújtó bankszektor átalakítását. E téren azonban eddig kevés történt, ugyan több országban is meghirdették — az átláthatóság megteremtése szempontjából is fontos — külföldi pénzintézetek beengedését, de egyelőre alig akad erre példa. Jellemzőbb a bizonytalankodás és a huzavona, mint például Dél-Koreában, ahol hónapok óta képtelenek tető alá hozni a Korea First Bank és a Seoul Bank már többször is bejelentett, de mindeddig elhalasztott eladását. A várakozások ellenére szenzáció nélkül zárult a Gazprom rendkívüli közgyűlése: nem távozott tisztéről a céget irányító Vjahirev, a néhány héten belül másodszor újjáválasztott igazgatótanács élére pedig ismét a cég alapító atyját, Viktor Csernomirgyin exkormányfőt választották. Megy vagy nem megy Vjahirev? Ezt találgatta heteken át a moszkvai sajtó azóta, hogy kiderült: a június 30-án megtartott évi rendes közgyűlés után újra össze kell hívni a Gazprom részvényeseit. A Szergej Sztyepasin vezette kormány ugyanis bejelentette azt a szándékát, hogy négy helyett öt képviselőt delegál a Gazprom 11 fős igazgatótanácsába, amelynek élére egyébként a júniusi közgyűlés után Viktor Csernomirgyin exkormányfő, a cég alapítója s az azt operatívan irányító igazgatóság jelenlegi elnöke, Rem Vjahirev elődje került. Korábban Nyikolaj Akszjonyenko első miniszterelnök-helyettes és Viktor Kaljuzsnij energetikai miniszter már tettek olyan értelmű nyilatkozatokat, hogy végre az állam ellenőrzése alá kellene vonni a Gazpromot, s sokan már kezdték temetni Vjahirevet, aki immár nyolcadik éve teljhatalmú úrként irányítja a világ földgáztermelésének 23 százalékát adó gigantikus vállalatot. A megfigyelők zöme az igazgatótanácsban való állami részvétel növelését csak ürügynek vélte arra, hogy a rendkívüli közgyűlést kihasználva távozásra kényszerítsék Vjahirevet, akire a Kreml az utóbbi időben nem kis politikai nyomást gyakorolt, hogy rávegye az önkéntes lemondásra. (Egyes lapértesülések szerint a titkosszolgálatok utasítást kaptak arra, hogy gyűjtsenek terhelő adatokat Vjahirevre és fiára, a Gazprom külkereskedelmi vállalatát, a Gazekszportot igazgató Jurij Vjahirevre nézve.) Jelcin környezete régóta szeretne megszabadulni Vjahirevtől, akinek túlságos önállósága és a Jurij Luzskov moszkvai polgármesterhez fűződő jó viszonya a választások közeledtével egyre kétségesebbé teszi, hogy vajon a kormányzat a kampány során bele tud -e nyúlni a Gazprom kasszájába. Csakhogy az igazgatóság elnökét kizárólag az igazgatótanács többségi szavazatával lehet elmozdítani posztjáról, viszont az államnak — amely már csak 38,37 százalékos részvénypakettel rendelkezik a Gazpromban — az augusztus 26-án megtartott rendkívüli közgyűlés után is csak öt képviselője van a testületben. Az, hogy a Gazprom többi tulajdonosa elébe ment a kormány kívánságának, voltaképpen a Vjahirev-féle menedzsment együttműködési készségét jelezte. Már csak azért is, mert mint Farit Gazizullin privatizációs miniszter, a gáztársaság igazgatótanácsi tagja a minap megerősítette, a kormány az idén egy újabb, 3,37 százalékos Gazprom-részvénypakettet is értékesíteni akar, azaz hamarosan tovább apad az állam részesedése. Utoljára tavaly ősszel hirdettek pályázatot a Gazprom részvényeinek 2,5 százalékára, s azt a német Ruhrgas 660 millió dolláros ajánlatával nyerte meg, amely akkor további másfél százalékos részvénycsomag megvételére is opciót kapott. Ez május végén meg is történt, s a Ruhrgas mintegy félmilliárd márkát fizetett azért, hogy üzletrészét a Gazprom esetében már meghatározónak számító 4 százalékra emelhesse (a 23,64 milliárd részvény körülbelül 30 százaléka természetes, 27 százaléka jogi személyek kezében van szétaprózva, míg a külföldiek tulajdoni aránya alig 5 százalék). Az orosz mamutcég tavaly 553,7 milliárd köbméter földgázt és 9,45 millió tonna gázkondenzátumot termelt ki, ami az 1997-eshez képest mintegy 4 százalékos növekedést takar. A Gazprom nettó árbevétele a társaság éves beszámolója szerint meghaladta a 171 milliárd rubelt, ami az 1998-as orosz hazai össztermék (GDP) 6,3 százalékának, a szövetségi költségvetési kiadások több mint 34 százalékának felelt meg. A Gazprom üzemi eredménye 61,5 milliárd rubel volt, ám a rubel leértékelődéséből fakadóan konvertibilis valutákban jelentős kötelezettségekkel rendelkező cég pénzügyi vesztesége az adózás után elérte a 42,5 milliárd rubelt. A PriceWaterhouse-Coopers által a nemzetközi könyvviteli szabályok szerint elvégzett átvilágítás egyébként ennél jóval nagyobb, 147,2 milliárd rubeles veszteséget mutatott ki, s ebben a nyugati auditorok 72 milliárd rubeles működési ráfizetést hoztak ki. A tavaly augusztusi pénzügyi válság következményeit súlyosbította, hogy 1998-ban a világpiacon nyomott maradt a szénhidrogének ára. Így a Gazprom hiába növelte az előző évihez képest 3 százalékkal 120,5 milliárd köbméterre a földgáz exportját, valutabevételei csökkentek. Márpedig a Gazprom számára a kivitel létfontosságú, hiszen a belföldi és a FÁK-piacon hagyományosan bajok vannak a fizetéssel. Az orosz belföldi fogyasztók 1998-ban átlagosan csupán a leszállított gáz 11,7 százalékát, a FÁK-tagállamok vevői 8,6 százalékát egyenlítették ki pénzben, a többi vagy az orosz óriásvállalat 1999. január 1-jén összesen 135,3 milliárd rubelre rúgó kinnlevőségét gyarapította, vagy alacsony likviditású értékpapírok, illetve klíringelszámolás formájában folyt be. A FÁK-országok — mindenekelőtt Ukrajna és Belarusz — 1998 végére 32,4, az oroszországi vásárlók összesen 102,9 milliárd rubeles tartozást halmoztak fel a Gazprommal szemben. Ami az utóbbiakat illeti, az adósok legnagyobb csoportját a az energetikai vállalatok alkotják, de a különböző, költségvetésekből finanszírozott szervezetek adósságállománya is csaknem elérte a 12 milliárd rubelt. A belföldi nemfizetések problémáját jól érzékelteti, hogy az oroszországi fogyasztók össztartozása nem egészen 20 milliárd rubellel meghaladta a tavalyi folyó vásárlásaik értékét. Vagyis az orosz reálgazdaság egyik fő hitelezője végső soron a Gazprom. Éppen hatalmas kinnlevőségeire hivatkozva tud évek óta engedményeket kijárni az adóhatóságnál Vjahirev, aki azzal érvel, hogy ha már egyszer közvetve az állam is adósa a Gazpromnak, a kormány legyen megértőbb a céggel korábban keletkezett köztartozásainak átütemezésében. Mindez azonban aligha menti fel a Gazprom jelenlegi menedzsmentjét a cég gazdálkodásának meglehetősen alacsony hatékonyságára vonatkozó vádak alól. Annál is inkább, mivel a Kommerszant-Vlaszty hetilap úgy tudja, hogy a földgáz termelői árának mindössze 5-10 százalékát teszi ki az önköltség, a Gazpromnak tehát bőven vannak tartalékai. Igaz, nem kis részben az IMF nyomására a profiltisztítás megkezdődött a Gazpromnál, tavaly például 107 — egyebek közt mezőgazdasági termeléssel, építőipari, valamint szociális és kulturális tevékenységgel foglalkozó — részleget alakítottak át önálló társasággá, s ily módon az alkalmazottak száma csaknem 33 ezer fővel csökkent, de a Gazpromnál és leányvállalatainál foglalkoztatottak létszáma 1999. január 1-jén még így is elérte a 278 ezret. Elemzők vitathatónak tartják a Gazprom számos pénzügyi befektetését is. Hogy milyen nagyságrendekről van szó, azt mutatja például, hogy 1998 végén csak a Gazprom által nyújtott bankgaranciák értékét 1,7 milliárd dollárra taksálták. De eddig inkább vitte, mint hozta a pénzt a Gazprom által 1996 óta felépített médiabirodalom is, amelynek éppúgy része az NTV tévétársaság — a részvények 30 százaléka a gázipari cégé —, mint a Tribuna és Trud nevű moszkvai napilap vagy a több tucat egyéb regionális tömegtájékoztatási eszköz. Vjahirevet támadták a Gazprom szálloda- és gyógyüdülőinek s különösen a Fekete-tenger partján lévő luxusingatlanoknak a fenntartása miatt is, mert azok nem az átlagos dolgozókat, hanem a társaság regionális vezetőrétegét és a moszkvai topmenedzsereket szolgálják. Egyik fő célként a privilégiumok felszámolását tűzte zászlajára az az egyelőre hivatalosan nem bejegyzett érdekvédelmi szövetség is, amely Igor Csumak vezetése alatt a modern orosz kapitalizmus történetében először próbálja konszolidálni a több százezernyi Gazprom-kisrészvényes szavazatait. Egyelőre nem sok sikerrel: Vjahirev a legutóbbi közgyűlésen Csumakot szó szerint kiparancsolta az ülésteremből. A McDonald'séhoz hasonló globális hálózatot szeretne kiépíteni a Seattle-ből indult amerikai Starbucks Corporation, amely a kávézásból igyekszik divatot teremteni egyformára fazonírozott kávébárjaival. Európában elsősorban az olaszok és a franciák híresek kávézóikról, ahol a fekete ital számos változatát készítik, fogyasztásuk pedig mindennapos szertartássá vált. Az Egyesült Államokban ugyanakkor az átlagember "hosszú kávét" főz magának, s gyakran beéri azzal, amit a McDonald'sben és a hozzá hasonló gyorséttermekben olcsón megkaphat. Éppen ezen a szokáson igyekszik változtatni a Starbucks Corporation, amely nemcsak arra vette rá az amerikaiakat, hogy igényes kávét válasszanak, s akár 3 dollárt is adjanak a papírpohárban fölszolgált italért, de gyorsan növekvő kávébárláncát globális hálózattá szeretné formálni. A ma világhódító terveket dédelgető Starbucks a hetvenes évek elején még csak egy szűk körben ismert seattle-i kávékereskedő cég volt. A változás akkor kezdődött, amikor 1982-ben a marketingfeladatok irányítására belépett az akkor 30 éves Howard Schultz, aki Brooklyn egyik szakadt negyedében nőtt föl, egyetemi tanulmányait tandíjhitel segítségével végezte el, s korábban a Xerox ügynökeként dolgozott. A Starbuckshoz érkezve azt vette a fejébe, hogy olyan vállalkozást farag a cégből, amely jól fizető kuncsaftoknak minőségi és változatos ízesítésű kávét kínál, országszerte azonos mintára épített bárjaiban. Az elgondolást tett követte, s elképzelései valóra váltásának megkönnyítése végett Schultz 1987-ben mintegy 4 millió dollárért megvette a Starbucksot, amelynek természetesen elnök-vezérigazgatója lett. A cégnek ekkor még mindössze hat üzlete és alig száz alkalmazottja volt. A kávébárok népszerűeknek bizonyultak, számuk 1991-re száz fölé emelkedett, ám csak az USA északnyugati részén és Chicagóban volt belőlük. Az alkalmazottak száma elérte a hétszázat, a forgalom pedig az 57 millió dollárt, és Schultz ekkor döntött úgy, hogy a további terjeszkedés finanszírozása érdekében tőzsdére viszi a vállalatot. A Starbucks részvénye 1992. június 26-án debütált az amerikai elektronikus tőzsdén, a Nasdaqon, a 17 dolláros kibocsátási ár a kereskedés első perceiben 21 dollárra emelkedett, a papír az aznapi adásvételben a második legkeresettebbnek bizonyult. Schultz a számítottnál 5 millióval többre, 29 millió dollárra tett szert, záráskor pedig az általa 4 millióért megvett céget a piac 273 millió dollárra értékelte. A Starbucks ezt követően is a tőzsde egyik kedvence maradt, s a befektetők az árfolyam-emelkedéssel a lendületes terjeszkedést honorálták. A "kávébabrészvénynek" elkeresztelt papír felértékelődésével jól jártak az alkalmazottak is, akik nemcsak a vezetőkével megegyező kondíciójú egészségbiztosítást kapnak, de mindannyian bőkezűen mért részvényopcióhoz is jutottak. A Starbucks a tőzsdére menetelt követő hat éve alatt mind forgalmát, mind nyereségét évi átlagban több mint 50 százalékkal növelte, s legutóbbi, 1998. szeptember 27-én végződött pénzügyi évét 35 ezer alkalmazottal, 1,31 milliárd dolláros bevétellel és 68,4 millió dollár adózás utáni nyereséggel zárta. Az egyenszabású kávébárjaiban széles minőség- és ízválasztékot kínáló, ám italait papírpohárban felszolgáló Starbucks saját adatai szerint heti nyolcmillió amerikait lát vendégül, s 1996-ig kizárólag az Egyesült Államokban és Kanadában terjeszkedett, ahol jelenleg több mint 2 ezer egységet üzemeltet. Ekkor nyitotta meg ünnepélyes körülmények között első kávébárját Tokióban, ahol sintoista papok imádkoztak azért, hogy a természet erői segítsék a Starbucks vállalkozását. Az évi 200 poharas teljesítménnyel Ázsiában komoly kávéivónak számító japánok jelentette kereslet kielégítésére az amerikai cég 2003 végéig összesen 250 egységesre tervezi kibővíteni szigetországi láncát. 1998-ban a hatalmas élelmiszer-ipari céggel, a President Enterprises-zel létrehozott vegyes vállalata révén a Starbucks megjelent Tajvanon is, ahol a hagyományos teaivó kultúrát még az ötvenes években kikezdték a szigetre érkezett amerikai katonák. Bár a Starbucks nyitott kávébárt Kuvaitban, Thaiföldön és Új-Zélandon is, a legnagyobb reményeket Kínához fűzi. Négy évig csak pörkölt kávét szállított a külföldieket vendégül látó szállodák számára, s az idén januárban avatta föl első pekingi egységét, ahol elsősorban a kialakulóban lévő kínai középosztály tagjainak kínálja rafinált kávéfajtáit. Az amerikai cégre az igazi megmérettetés mindazonáltal Európában vár, ahol a legtöbb országban kialakult kávézási szokásokkal kell fölvenniük a versenyt a tradicionalisták által a terjeszkedésben példaként tekintett McDonald's egyentermékeinek mintájára McCoffeenak csúfolt kínálatukkal. A Starbucks az első nagy lépést akkor tette, amikor tavaly áprilisban mintegy 85 millió dollár értékű saját részvényéért fölvásárolta az 56 egységből álló brit Seattle Coffee kávébárláncot, amelynek létrehozatalát tulajdonképpen az amerikai vállalat inspirálta. A Seattle Coffeet 1995-ben Scott és Ally Svenson alapította, a korábban éppen Seattle-ben élt amerikai házaspárnak ugyanis hiányzott a Starbucksnál megszokott kávékínálat. Ezzel egyben a "műfajt" meg is honosították Nagy-Britanniában, ahol — miközben a kávéeladás már meghaladja a teáét — egymás után alakultak követői, mint az Aroma, a Costa Coffee, a Coffee Republic és a Pret A Manger. A Starbucks a kontinensen még nincs jelen, ám a brit hídfőállást felhasználva 2003 végéig Európa-szerte félezer kávézót kíván nyitni. Miközben folyik a földrajzi terjeszkedés, az amerikai cég megpróbálja a palettáját is szélesíteni, ám eredményei egyelőre felemásak. Az idén tavasz óta az USA több államában azzal kísérletezik, hogy a kávé mellett szendvicseket és süteményeket is eladjon, amitől többek között azt reméli, "kiegyensúlyozza" a forgalmát. Bevételeinek 40 százaléka ugyanis délelőtt 11-nél korábban keletkezik, a nap későbbi részében egyre kevesebben keresik föl kávébárjait. Az amerikai The Wall Street Journal gazdasági napilap felmérése szerint azonban a szendvicsek és saláták nem ütik meg a Starbucks-kávéktól megszokott minőséget. Elmaradt a várakozásoktól a PepsiCóval együtt szupermarketekben forgalmazott kávéital, a Frappuccino népszerűsége is. Az amerikai cég azt is tervezi, hogy az immár közismert márkanevéhez az amúgy drágának számító kávéin, szendvicsein, salátáin és süteményein túl más termékeket is kapcsol. Kávébárjaiban már most is forgalmaz CD-lemezeket, Schultz azonban a nívós háztartási eszközökön keresztül az ínyencségekig számos olyan dolgot kínálni szeretne, ami a Starbucks elsősorban megcélzott közönségének, a középosztálynak szánt "minőségi életérzést" sugároz. Ez utóbbi megfogalmazása érdekében az idén a Time Warner médiabirodalommal együtt a kávébárjaiban 3 dollárért kapható, kéthavonta megjelenő magazint indított Joe néven, s a szolgáltatásaival és mondandójával a jól szituált nőket megcélzó Oxygen Media televíziós és internetes vállalkozással is szövetségre lépett. A Starbucks életmód-filozófiájával maga is nyitni akar az internet felé, ám amikor június végén Schultz ismertette a számítógépes világhálóval kapcsolatos nagyra törő terveit, a részvényárfolyam egyetlen nap leforgása alatt 28 százalékot zuhant. Pedig Schultz az üstökösszerű karriert befutott internetes aukciós cég, az eBay mögött álló befektetői csoport egyik tagjaként a világhálóhoz kapcsolódó üzlet jó ismerőjének számít, ám a befektetők mégsem bíznak a terveiben. Igaz, ugyanakkor közölte, hogy a nyaktörő növekedési ütem mérséklődése miatt a jelenlegi pénzügyi évben a Starbucks nyeresége a tavalyinál ugyan magasabb lesz, de 10 százalékkal elmarad a várttól. Volt minisztereket állít az osztrák kormány az ÖIAG élére, felértékelve ezzel az állami iparvállalatok részvénypakettjét ellenőrző szervezetet. A közvélemény szerint azonban rossz válasz a globalizációra az állam gazdasági intervenciója, s a hazai iparvédelmet sem szolgálja a pártkatonák bevetése. 
Termelésük növelésére szólította fel tegnap az olajat exportáló országokat William Ramsey, aki az Egyesült Államokat képviseli a Nemzetközi Energiaügynökségben, miután Irak a hét elején bejelentette: nem újítja meg olajszállítási szerződéseit. Az arab ország exportjának leállítása miatt napi 2,3 millió hordóval csökkenhet a kínálat a nyersolaj világpiacán. Egyes hazai szakértők attól tartanak, hogy az olajárrobbanás a tervezettnél lényegesen magasabb inflációhoz vezethet, és emiatt az egész gazdaságra negatív hatással lehet. Az iraki vezetés azért függesztette fel a nyersanyag-kivitelt, mert az ENSZ Biztonsági Tanácsa múlt hét pénteki ülésén úgy határozott, hogy a szokásos hat hónap helyett csak két hétre hosszabbítja meg az iraki kereskedelmet szabályozó, úgynevezett "olajért élelmiszert" programot. A projekt szerint az arab állam 1996-tól félévente meghatározott értékben exportálhatott nyersanyagot. Az ásványkincs értékesítéséből származó bevétellel azonban az ENSZ gazdálkodott, ebből finanszírozta az iraki hadsereg Kuvait elleni támadása miatt keletkezett károk megtérítését és az iraki kormány élelmiszer- és gyógyszerbeszerzéseit. Irak eleinte félévente kétmilliárd dollár értékben adhatott el olajat, később azonban fokozatosan növelhette termelését. A legutóbbi periódusra nyolcmilliárd dollár fölé emelkedett a kvóta, így Irak teljes kapacitással termelhetett. Az utolsó hat hónapos időszak azonban a hét elején lejárt. A Légiforgalmi és Repülőtéri Igazgatóság (LRI) szerdán két közleményt adott ki cikkünkkel kapcsolatban, amelyben beszámoltunk arról, hogy az LRI-nél a nemrég befejeződött vizsgálat szerint súlyos hiba volt, hogy áprilisban a cég akkori vezetője átvette a kanadai beruházótól a Ferihegyi repülőtér 2/B terminálját. A jelentés megállapítja, hogy a hiányosságok egy része a terminál üzemeltetését veszélyeztetik. Az ebből származó kár legalább több száz-millió forint, ami az államot terheli. Lapunk úgy tudja, Katona Kálmán közlekedési miniszter tegnap este bekérette magához az LRI igazgatóját, de Kovács Péter nem ment el. A miniszter fel akarja menteni Kovácsot. Szerdán megpróbáltunk az érintettekkel beszélni, de mindenki elzárkózott, megkeresésünkre nem reagáltak, így azt sem tudtuk megkérdezni tőlük, hogy ismerik -e az általunk közölt jelentésben foglaltakat. Az LRI szerdán két közleményt juttatott el szerkesztőségünkhöz. Az elsőben tételesen cáfolták a cikkünkben leírtakat, és helyreigazítási kérelemmel fordultak a szerkesztőséghez. Ezt este visszavonta a cég. A második közleményben azt közli az LRI, hogy mindent megtesz az utasforgalom és légi közlekedés zavartalan működéséért. A Népszavában megjelent írással kapcsolatban belső vizsgálatot rendeltek el. A vizsgálat befejezéséig nem nyilatkoznak, s annak eredményéről tájékoztatják a nyilvánosságot. A legfőbb ügyész, Györgyi Kálmán meghallgatásával, kisgazda képviselők nélkül ma megkezdi munkáját az olajügyeket vizsgáló parlamenti testület. A zárt ülésen Györgyi azokat az elmúlt egy hónapban készített dokumentumokat ismerteti, amelyeket Orbán Viktor miniszterelnök október 25-i kérése alapján az Országgyűlésnek állított össze. Buza Attila, az albizottság fideszes elnöke lapunk kérdésére elmondta: Györgyi eddigi munkájához kétség sem férhet, ezért kérték meg, hogy számoljon be az elkészített dokumentumok tartalmáról, az elmúlt tíz év jogszabályainak hibáiról, az olajügyeket kiváltó joghézagokról és az eljárások eredményeiről. A Független Kisgazdapárt az albizottságba nem delegálta egyetlen képviselőjét sem, mert az FKGP szerint ezeket az ügyeket egy külön parlamenti testületnek kell vizsgálnia, ez azonban még nem alakult meg. Érdeklődésünkre Buza kijelentette: a kisgazdák nélkül is akadálytalan lesz az albizottság működése. A Fidesz képviselője úgy véli, ha a kisgazdák által kezdeményezett testület is megkezdi munkáját, akár párhuzamosan is dolgozhat a két bizottság. Buza szerint azonban néhány ülés után az albizottság átadhatja a már beszerzett dokumentumokat, vallomásokat, s így már a magasabb szintű parlamenti testület folytathatja a vizsgálatokat. Kérdésünkre Buza azt is elmondta: azért volt szükség az albizottság felállítására és munkájára, mert így lehetett a leggyorsabban elkezdeni a Békés megyei olajügyek tisztázását. Jogvédők szerint is sok esetben alkotmányos jogokat sérthetnek a munkahelyi kamerák. Elképzelhető, hogy rövid időn belül hivatalos állásfoglalás is készül arról: készüljön részletes törvényi szabályozás elhelyezésükről. Magyarországon a bankok, benzinkutak, bevásárlóközpontok mellett már termelő, ipari vállalatoknál is a nap 24 órájában kamerák figyelik az üzemi területeket. Sokszor maga az igazgató követi folyamatosan a munkavállaló minden lépését, akár még az öltözőkbe is bekerülnek a "megfigyelők", és készülnek a felvételek. A cég vezetői elsősorban vagyonvédelmi, illetve biztonsági okokra hivatkozva szerelik fel és üzemeltetik a rendszereket, amelyek — mintegy "mellesleg" — a munkavállalókat is figyelik, miként végzik dolgukat. Az ország egész területéről érkeznek a panaszok a munkahelyen felszerelt kamerákkal kapcsolatban. A dolgozók sok esetben titokban keresik fel érdekképviselőiket, segítsenek emberhez méltóbb munkafeltételeket teremteni. Megalázónak és kiszolgáltatott helyzetnek érzik, hogy "valaki" állandóan figyelje őket. Mind a szakszervezeti képviselők, mind az Adatvédelmi Hivatal tehetetlen a munkahelyeken egyre terjedő megfigyelésekkel szemben, miután nincsenek törvényi korlátai a kamerák működtetésének. Az sem szabályozott, hogy a képen rögzített személyes adatok hová kerülnek, készítőik meddig tartják meg őket. A rendszer használatának egyetlen kikötése, hogy üzemeltetői tudassák a "megfigyeltekkel", hogy figyelik őket, de ők még ezt a feltételt is sok esetben elmulasztják. Kiskunfélegyháza környékén az egyik elektrotechnikai cég alkalmazottait például teljes munkaidejük alatt kamerák figyelik. A panaszosok szerint korábbi lopásokra hivatkozva a tulajdonosok az üzem egész területét, a folyosókat és az irodákat is bekamerázták, sőt még videofelvételek is készülnek az alkalmazottakról. Ugyan ilyen konkrét eset ismert az érdekképviselők előtt Kerekegyházán is. Az ottani fémipari cégnél az igazgató szobájában van a rendszer központja, s székéből bármikor bármelyik dolgozóját képernyőjére kapcsolhatja, s figyelemmel kísérheti minden mozdulatát. Az Adatvédelmi Hivatalba is érkeznek hasonló bejelentések. Legutóbb egy húsipari cég dolgozói kértek vizsgálatot, miszerint még a női öltözőkbe is kamerák kerültek. A hivatal kiderítette, hogy valóban ott is vannak kamerák, igaz, "intim" helyeken nem látja a dolgozókat a rendszer, de törvényi szabályozás nélkül jogsértőnek nem ítélhette. A szlovák szociáldemokraták nem tudják elfogadni, hogy egykori vezetőjüket 1992-ben egyszerű autóbalesetben vesztették el. Ezért Alexander Dubcek halála körülményeinek tisztázására perújrafelvételt kezdeményeznek. A közelmúltban benyújtott költségvetési törvényjavaslat nem garantál valós béremelést a közoktatásban dolgozóknak — jelentette ki Varga László, a Pedagógus Szakszervezet titkára. Véleménye szerint a tervezett új jogszabály nem teremti meg a fenntartók számára a működéshez szükséges forrásokat, ezért a jelenlegi formájában elfogadhatatlan. Az oktatási tárca kabinetfőnöke ezzel szemben úgy véli: a következő évben megvalósuló 2-3 százalékos reálbér-növekedéssel folytatódik a közoktatásban dolgozók keresetének felzárkóztatása. "Nem csináltam semmi mást, csak szolgáltam a muzsikát és a közönséget" — mondja lapunknak adott interjújában Melis György, akit ma este az Operaház közönsége abból az alkalomból ünnepel, hogy a kiváló énekes éppen fél évszázada, 1949. október 18-án lépett először az Ybl-palota színpadára a Carmen Moraleseként. A mai jubileumi előadás első felében Mozart Cosi fan tuttéjének I. felvonása hangzik fel, ezt pedig Johann Strauss Cigánybárójának I. felvonása követi majd — mindkettőt maga az ünnepelt választotta a programba. "Nem akarok elébe menni a Fidesz-MPP országos választmánya döntésének, a párt tagjaként várom, hogy ki akarnak -e zárni", mondta Helmeczy László fideszes országgyűlési képviselő, a Szabolcs-Szatmár-Bereg megyei közgyűlés elnöke lapunknak arra a kérdésére válaszolva, hogy nem kíván -e elébe menni a várható kizárásának, nem lép -e ki önként. Mint ismeretes, Helmeczyt a Fidesz hivatalos jelöltje, Tóth András ellenében többek között az MSZP támogatásával választották a megyei közgyűlés élére. A választást követően a Fidesz szabolcsi választmánya ugyan nem vette napirendre a megyei elnökség kezdeményezését, hogy a renitens elnököt zárják ki soraik közül, de az országos választmány december 11-én ismét foglalkozik Helmeczy eltávolításának ügyével. Helmeczy kijelentette: " Ebben az ügyben nem nekem kell szégyenkezni, nem én vittem az utcára a kérdést. De legalább bebizonyosodhat, hogy a Fidesz-birodalomban hiába van nagy többséggel megválasztott elnök vagy sikeres helyi politikus, ha ellentétbe keveredsz az országos vezetéssel, akkor minden eszközzel megpróbálnak lejáratni. " Helmeczy szerint ez az oka annak, hogy a "Fidesz közeli sajtó" az utóbbi hetekben megpróbálja besározni őt és családját, gyerekei vállalkozását, sőt a nemrég elhunyt Zilahi József MDF-es megyei közgyűlési elnök "emlékét is kikezdték". Helmeczy tegnapi sajtótájékoztatóján elmondta, hogy időközben az MTV Aktuális, illetve Szabadság tér című műsorából kitiltották. Cáfolta az MTV hírigazgatójának, Csemely Péternek a Napi Magyarországban megjelent állítását, aki megalapozatlannak minősítette ezt a vádat, és bemutatta azt az üzenetrögzítős hangfelvételt, amelyen a televízió egyik munkatársa közli vele, hogy eltanácsolták a reggeli műsorba való meghívásától. Helmeczy elmondta, hogy a Napi Magyarországgal szemben, amely szintén több cikkben foglalkozott családja ügyeivel, már legalább öt büntető- és személyiségi jogi pert kezdeményezett. Várhegyi Attila, a Fidesz-MPP országos választmányának elnöke elmondta: a jóhiszeműség megköveteli, hogy a Szabolcs megyei elnök legalább még egyszer megkísérelje Helmeczy László kizárásának ügyét a megyei választmány napirendjére tűzni. Ennek során fel kell hívni a tagok figyelmét, hogy a párt alapszabálya szerint a kizárási indítványt a soron következő választmányi ülésen meg kell tárgyalni. Várhegyi hozzátette: ha másodszor sem sikerül napirendre tűzni, akkor az országos választmányra vár a döntés. Az MSZP parlamenti frakciója az Országgyűlés külügyi bizottsága mai ülésén — napirend előtt — kezdeményezi, hogy a testületnek beszámoló Martonyi János külügyminiszter mondja el véleményét Jeszenszky Géza washingtoni nagykövet Fábry Pálhoz, a Pulitzer-emlékdíj alapítójához írt leveléről, melyben újságírókat kritizál. Molnár Gyula, a bizottság szocialista alelnöke lapunknak nyilatkozva hangsúlyozta: a külügyi tárca vezetőjének vissza kellene hívni az ellenzék bizalmát eljátszó nagykövetet. Ha ezt mégsem teszi meg, az MSZP elvárja a félévente botrányt kavaró Jeszenszky Gézától, hogy önként távozzon posztjáról. Mint arról tegnap beszámoltunk, a nagykövet nem kíván lemondani tisztségéről. Szakmai szervezetek is tiltakoznak Jeszenszky levele ellen. Wisinger István, a Magyar Újságírók Szövetségének elnöke "furcsállja", hogy a levelet magánjellegűnek tekinti a külügyminisztérium. Ugyanakkor tiltakozik az ellen, hogy bárki is "Goebbels módszereit használó" újságíróknak minősítsen 13 hazai Pulitzer-emlékdíjas zsurnalisztát. Laptársunkhoz eljuttatta közleményét a Nemzetközi Újságíró Szövetség is: Sajnálatosnak tartjuk a nagykövet mértéket nem tartó szóhasználatát. Megjegyzéseit az újságírók személyi integritása és szakértelme elleni támadásnak tekintjük — olvasható a közleményben. Idén júliusban magyarországi roma közéleti szereplők bírálták Jeszenszkyt, aki a Washington Times-ban megjelent olvasói levelében a cigányság jelenlegi helyzetéért a szegénység és az alacsony iskolázottság mellett az "örökölt életstílust" is felelőssé teszi, amely szerinte "minden kezdeményezést nélkülöz a kitörésre". A nagykövet levele egy, a magyarországi romákról szóló amerikai újságcikkre reagál, melyben az amerikai szerző többek között intézményes rasszizmusról ír. Világosi Gábor szerint a megfigyelési ügyben a fideszes Kosztolányi Dénes által készített bizottsági jelentéstervezetnek az a fő törekvése, hogy eltussolja a tényeket. A bizottság szabad demokrata tagja úgy véli, a jelentésnek tartalmaznia kellene, hogy Orbán Viktor miniszterelnök bejelentése valótlan, és a miniszterelnök kijelentésének igazolására Kövér László apparátusa lépéseket tett. Világosi közleménye szerint a bizottság jelentésének inkább azzal kellene foglalkoznia, hogy a titkosszolgálatok milyen szerepet játszottak a miniszterelnök tavaly augusztusban elhangzott bejelentésének igazolásával kapcsolatban. Az SZDSZ részéről korábban már elhangzott hasonló állítás, amelyet Kövér László hivatala alaptalan rágalmazásnak nevezett, egyúttal bocsánatkérésre szólította fel a szabad demokraták elnökét. Szerdán azt közöltük, hogy az LRI igazgatója, Kovács Péter megbízásából készített, napokban elkészült szakértői jelentés megállapítja: annak ellenére, hogy a kanadai CCC többször sürgette a terminál átadását szentesítő szerződés, az "Értesítés a Végső Befejezésről" című okmány aláírását, a cég korábbi, felmentett igazgatója, Erdei Tamás ezt megtagadta. A jegyzőkönyvet azonban aláírta Somogyi-Tóth Gábor, aki Erdei menesztése után megbízott igazgatója volt néhány hónapig az LRI-nek. A szakértői jelentés szerint ezt annak ellenére tette, hogy a rendelkezésre álló szakvélemények egyhangúan ellenezték. Ráadásul azokat az úgynevezett hiánypótlásokat, amelyek a szerződésben vállalt, de be nem fejezett vagy el nem készült "teljesítéseket" sorolja fel, Somogyi-Tóth megbízott igazgató működési idején átminősítették garanciális hibákká. A szakértői jelentés szerint ha a javítások költsége a hitelek részletét veszélyezteti, a magyar államnak kell a részletet kifizetnie garanciavállalása alapján. A jelentés összegzésül megállapítja, hogy az átadási jegyzőkönyv aláírása súlyos hiba volt. Az ebből származó, legalább több százmillió forintot elérő kár az államot terheli, mert az LRI-nek üzemeltetési kényszerből azt saját költségén ki kell javítania. A jelentés azzal zárul, hogy a megbízott igazgatónak, Somogyi-Tóth Gábornak megbízatása folytán ezt a jegyzőkönyvet csak a közlekedési miniszter, Katona Kálmán engedélyével írhatta alá. Katona Kálmán közlekedési miniszter a Nap-kelte című műsorban, úgy fogalmazott, hogy az átvételt szentesítő szerződést az ő engedélyével írta alá az LRI megbízott igazgatója. Az LRI jelenlegi vezetésével kapcsolatban megjegyezte, hogy vannak kifogásai vele szemben, de az igazgató felmentésének kérdésében még nem döntött. Az LRI belső vizsgálati jelentése szerint nem történt meg a 2/B terminál tűzvédelmi rendszerének teljes, éles kipróbálása a még szükséges pótlások elvégzésével, ezért nem tudni, hogy egy düsseldorfihoz hasonló tűz esetén a védelmi berendezések közül mi és hogyan működne. Tatár Attila tűzoltó ezredes, a BM TOP repülőtéri tűzoltó-parancsnokság parancsnoka lapunknak elmondta, a jelentésben leírt megállapítás túlzó. A tűzoltóság szakemberei decemberben bejárták a 2/B terminál valamennyi tűzszakaszát, megvizsgálták és kipróbálták valamennyi tűzvédelmi berendezést. Találtak ugyan hiányosságokat, de olyat nem, amely gátolná a terminál biztonságos üzemeltetését. Erről szakhatósági állásfoglalás is készült. A magyarországi tűzvédelmi rendszer sajátosságai miatt a düsseldorfihoz hasonló tűz ráadásul nem is fordulhatna elő a 2/B terminálon. Az akkor feltárt hiányosságokat a terminál üzemeltetése során felszámolták. A tűzoltóparancsnok szerint a 2/B terminál a legkorszerűbb tűzvédelmi rendszerekkel lett felszerelve. Az ezredes szerint nézőpont kérdése, hogy megtörtént -e a teljes körű tűzvédelmi próba. Igaz ugyan, hogy a terminál átadása után kialakított bérelt területekkel, illetve azóta átalakított területekkel együtt nem volt ilyen, de a részegységeknél külön-külön ez megtörtént, ezért fölfogható úgy is, hogy megvolt a teljes tűzvédelmi próba. A Népszava információi szerint a Legfelsőbb Bíróság elutasította az MSZP-frakció fellebbezését a Magyar Televízió Közalapítvány kuratóriumi elnökének, Bakó Lajosnak a nyilvántartása ellen, mivel a képviselőcsoport nem jogi személy, és nem lett volna joga fellebbezni. A szocialisták amiatt támadták meg a nyilvántartásba vételt, mert a parlament csak négy kormánypárti tagot választott a médiatörvény által előírt 8 helyett. Bakó Lajos ezzel jogerős módon a kuratórium elnöke, a másik három elnökségi tag nyilvántartásba vétele és a tavaly nyáron leköszönt tagok törlése pedig folyamatban van. Az LB tegnap felfüggesztette a tárgyalást az RTL Klub kereskedelmi televízió műsor-szolgáltatási szerződésével kapcsolatos felülvizsgálati eljárásban. Az LB-n ugyanis jogegységi eljárás van folyamatban avval kapcsolatban, hogy egy pályázaton vesztes fél kérheti -e a bíróságtól a győztessel szerinte jogszerűtlenül megkötött szerződés felbontását. A jogegységi döntés várhatóan decemberben születik meg. Mint ismeretes, az LB másodfokon úgy foglalt állást, hogy az Országos Rádió és Televízió Testület jogsértést követett el, amikor az RTL Klubot nem zárta ki a pályázatból, azt azonban, hogy a médiatörvény értelmében fel kell mondani a műsorszolgáltatási szerződését, csak az ítélet indoklásában mondta ki. Várhatóan több ezer fő részvételével tart tiltakozó demonstrációt a Fiatal Baloldal elnevezésű ifjúsági szervezet ma este, hat órakor a Kossuth téren. A több országos szakszervezet és civil ifjúsági szervezetek részvételével megrendezésre kerülő, Kézfogással egy új évezredért című demonstráción az antiszemitizmus ellen kívánnak fellépni. A rendezvény szónoka Tamás Gáspár Miklós filozófus lesz. A szervezők petíciót nyújtanak át Áder Jánosnak, az Országgyűlés elnökének, amelyben figyelmeztetnek az egyre elterjedtebbé vált antiszemita, rasszista megnyilvánulások veszélyére. A szervezők úgy vélik, mindenkinek egységesen fel kell lépnie a szélsőjobb előretörése ellen, mert "vétkesek közt cinkos, aki néma". Nyakó István, a Fiatal Baloldal alelnöke elmondta, többek között Bárdossy László egykori miniszterelnöknek a MIÉP által kezdeményezett rehabilitációja, illetve Schmidt Máriának, a miniszterelnök főtanácsadójának a holocausttal kapcsolatos nézetei miatt tiltakoznak. A MIÉP XI. kerületi ifjúsági tagozata "nem tartja igazságosnak", hogy nem csatlakozhat a tüntetéshez. Ezért minden más szervezettől elhatárolódva "Tégy a magyargyűlölet ellen!" feliratú táblákkal állnak majd sorfalat a parlament előtt. A kormány szeptember végén nyújtotta be a parlamentnek a jövő évi költségvetési törvényjavaslatát, mely nem sok jót ígér a közoktatásban dolgozóknak — nyilatkozta lapunknak Varga László. A közoktatási törvény nyári módosítása ugyan növelte az állami szerepvállalás mértékét, a javaslat szerint azonban a több mint 31 milliárd forintot nem külön támogatásként kapnák meg az önkormányzatok, hanem a személyi jövedelemadó (szja) helyben maradó részéből kellene elkülöníteni bizonyos összeget. Így az önkormányzatok szja jogcímen kapott forrásai jövőre kétharmaddal lesznek kisebbek, mint jelenleg. A Pedagógus Szakszervezet titkára úgy véli: hiába nőnek az oktatási normatívák átlagosan 22 százalékkal, az iskolákat fenntartó önkormányzatok költségvetési pozíciói összességében 6-7 százalékkal javulnak csupán. Ez pedig megegyezik a kormány által prognosztizált infláció mértékével. Mindez azt jelenti, hogy a megnövekedett feladatoknak önkormányzati szinten nem lesz meg a fedezetük. Ami pedig újabb iskolabezárásokhoz, illetve összevonásokhoz vezet majd. "A költségvetési javaslat ilyen értelmű beterjesztésével a kormány megsérti a korábban elfogadott közoktatási törvényt" — jelentette ki az érdekvédelmi szervezet titkára. Varga László elmondta: a kormány javaslatában azt ígéri, hogy a közszféra egész területén 8,25 százalékos bérfejlesztést valósít meg, s ugyanennyivel növeli a pótlékalapot is. A bérek hét-nyolc év alatt bekövetkezett 36-37 százalékos reálértékvesztését, valamint a versenyszféra és az oktatási ágazat indokolatlan és jelentős bérszínvonal-különbségét azonban nem lehet évenkénti néhány százalékos reálkereset-növekedéssel kiegyenlíteni — vélte a PSZ titkára. A szakszervezet álláspontja szerint 3-4 évre szóló, felzárkóztató programot kell elfogadtatni, amelyhez garantált finanszírozási és bérrendszerbeli feltételeket kell megteremteni. A tanárok keresete jelentősen a nemzetgazdasági átlag alatt van — jelentette ki Varga László. A PSZ szerint a cél az, hogy az oktatási ágazat átlagkeresete a fejlett országokéhoz hasonlóan 20-30 százalékkal legyen a nemzetgazdasági átlag felett. A tanárok fizetésének pedig ismét el kellene érnie az egy főre jutó GDP értékét (jelenleg 0,7), későbbiekben pedig az európai uniós átlagnak megfelelően az 1,4-1,5-ös értéken kellene állandósulnia. A bértáblát az idei évben befagyasztották, így az ígért emelés is a tavaly decemberi értékekre vonatkozik csupán — tette hozzá a szakszervezet titkára. Probléma továbbá, hogy a befagyasztott tábla értékeinek 8,25 százalékos emelése nem jelent garantált bérnövekedést azoknak, akiknek az idei bérfejlesztése ettől nagyobb mértékű volt. (Az oktatási intézményekben nem tanárként dolgozók bére például átlagosan 12 százalékkal nőtt az idén). Ez alól csak a pedagógus munkakörben dolgozók a kivételek, hiszen nekik törvényben szabályozott az 1,19-es szakmai szorzó alkalmazása, így az évenkénti garantált bérfejlesztés. A 2000. évi költségvetés tervezete nem az szja helyben maradó részét csökkentené, hanem a szabadon felhasználható részt — reagált az elmondottakra Sió László, az Oktatási Minisztérium kabinetfőnöke. Ez azt jelenti, hogy az önkormányzati támogatásokat az elosztás szempontjából a feladatellátáshoz kapcsolja. A kormány a közoktatási normatívák emelésével azt a szándékát fejezte ki, hogy az oktatás ebben a rangsorban kerüljön az első helyre. A pedagógusok bérét kiemelten kezeli a kormány — nyilatkozta Sió László. Az idei évben például garantáltan 16+3 százalékkal emelte alapbérüket. Ezzel lehetővé vált az alapbérek reálértéken történő érzékelhető mértékű emelése és a következő évi 8,25 százalékos keresetemelkedés szintén 2-3 százalékos reálérték-növekedést eredményez. A tárca fenntartja azt a javaslatát, hogy a közoktatás területén nem pedagógus munkakörben foglalkoztatottak számára 1,12 szorzó bevezetésére kerüljön sor, és azt is, hogy a pedagógusok kiemelkedő munkavégzéséért járó keresetkiegészítés összege a duplájára növekedjen. Nem fogadta el a fővárosi önkormányzat Budapest közlekedési rendszerének fejlesztési tervét. A javaslat hosszú távra meghatározná a főváros főbb közúti, tömegközlekedési fejlesztéseit. Kiemelt feladatként kezeli a terv a szentendrei és a csepeli HÉV belváros alatti összekötését, a 4-es metrót, a budai alsó rakpart szélesítését, valamint a Körvasútsori és a Külső keleti körút megépítését. Határozatképtelenség miatt nem fogadta el tegnap Budapest közlekedési rendszerének fejlesztési tervét a fővárosi önkormányzat. Az ellenzék kivonult, ugyanis a városvezető koalíció olyan módosító indítványt csatolt a határozathoz, amely a kormányra hárítja a felelősséget, hogy Budapestet sújtó költségvetési elvonásai miatt nem lehet tartani a fejlesztések ütemét. A városatyák szakmailag egységesen megfelelőnek tartották a fejlesztési tervet, ám míg a koalíció a kormányt okolta a finanszírozás hiányai miatt, addig az ellenzék szerint a városvezetés nem építette be a beruházások egy részét a jövő évi költségvetésbe és a hétéves finanszírozási tervbe. A terv abból indul ki, hogy a közlekedés napjainkban a főváros fejlődésének nem motorja, hanem gátja. A tömegközlekedés a leépülés időszakát éli, folyamatosan teret veszít az autókkal szemben, az egyéni közlekedést viszont nem képes ellátni az alulfejlett közúthálózat. A járművek 80 százaléka az autók megjelenése előtt kialakult történelmi úthálózaton közlekedik. Mindez mára kritikus forgalmi és környezeti helyzethez vezetett. A terv célja, hogy az egyéni és közösségi közlekedés egymásba fonódva fejlődjön, úgy, hogy a tömegközlekedés gyorsabb, kevesebb átszállást igénylő legyen, kiegészülve nagy parkolókkal. Kiemelt feladat a 4-es metró, az 1-es villamos meghosszabbítása a Kelenföldi pályaudvarig, az 56-os villamos gyorsvasúttá fejlesztése és levezetése az Erzsébet hídig, a budai 19-es és 17-es villamosok összekötése, a szentendrei és a csepeli HÉV belváros alatti összekötése, a MÁV elővárosi hálózatának kialakítása. Emellett cél olyan nagy tömegközlekedési (intermodális) csomópontok kialakítása, ahol az utas vagy az autóját az olcsó és őrzött parkolóban hagyó autós a központ felé gyorsvillamossal, kifelé vasúttal, oldalirányban pedig villamossal, busszal közlekedhet. A közúti főhálózat legfontosabb feladatait a tervet készítő szakemberek a Hungária körút befejezésében, a Körvasútsori (Munkás) körút és a hozzá kapcsolódó aquincumi, albertfalvai hidak megvalósításában, a külső keleti körút megépítésében, a budai alsó rakpart kétszer két sávossá bővítésében látják. Szakemberek szerint az M0-s körgyűrűt különböző forgalmi átbocsátóképességgel kellene megépíteni. Így a már megépült déli szakaszt autópályává kell majd átalakítani és építését úgy folytatni, hogy Maglódtól egyenesen Gödöllő felé haladjon. A szakemberek szerint ugyan az nem vitatható, hogy vagyonvédelmi és biztonsági okokból sok helyen szükség van kamerákra, azonban sokszor semmi nem indokolja, hogy az alkalmazottakra fókuszáljon a rendszer. Pedig még a kereskedelemben, bankok, benzinkutak, bevásárlóközpontok területén is nem ritka példa, hogy a pénztárost és nem a terepet, helyiséget veszi a készülék. Az Adatvédelmi Hivataltól kapott információk szerint várható, hogy hamarosan hivatalos ombudsmani állásfoglalás készül a kamerák használatáról. Eszerint szükséges lenne ezek törvényi szabályozása, miután sok esetben valóban személyiségi jogokat sérthet a kamerahasználat. A különböző szolgáltatási területeken, ahol nagy a vendégforgalom, a biztonság szempontjából nélkülözhetetlen a megfigyelés. Lencse fókuszában lépünk a bankba, felvétel készül a bankautomatáknál, bevásárlás közben. Az adatvédelmi szakemberek szerint ez még elfogadható lenne, azonban azt már semmi nem szabályozza, mi lesz a sorsa a felvételeknek, meddig őrzik az üzemeltetők a képeket és mire használják. Tegnap kaptak tájékoztatást további sorsukról a II. kerületi iskolák. Az önkormányzat képviselője ismertette a megszüntetésekre, illetve összevonásokra vonatkozó terveket. Az átalakítások összesen 10 intézményt érintenek, közülük négyet vonnak ki az oktatási szférából. Több általános iskolát készül bezárni, illetve összevonni a II. kerületi önkormányzat a megfogyatkozott diáklétszámra és a kevés pénzre hivatkozva. Kiszivárogtatott információ szerint a valódi ok az értékesítés. A változtatás a Fenyves és a Fillér utcai, az Újlaki és a Margit körúti és a Marczibányi István Általános Iskolát, a Kodály Zoltán Ének-Zene Általános Iskola, Gimnázium és Zeneiskolát, valamint a Járdányi Pál Zeneiskola és Pedagógiai Szakszolgálatot, továbbá a II. Rákóczi Ferenc Gimnáziumot, a Törökvész úti és a Pitypang utcai általános iskolát érintheti. Az első körben 20-30, a teljes átszervezéssel 70-80 pedagógus egzisztenciája kerülhet veszélybe. Több mint 2000 tanuló kényszerülhet más intézményben, esetleg más pedagógiai módszerek alapján tanulni. Koncz Imre, az SZDSZ helyi frakciójának elnöke szerint miután most szakmai ad hoc bizottság alakult, már kellőképpen előkészítettnek tekintik az illetékesek a tervet. A legújabb elképzelések szerint a Fillér utcai iskolát a Fenyves utcaival vonnák össze. Még nem ismeretes, hogy a Fenyves utcai iskolát tagozatként csatolnák -e a Fillér utcaihoz, vagy mindkét intézményt megszüntetve új vezetőségi pályázatot írnának ki. Tudomásunk szerint további szakmai kérdések is felmerülnek. Például az, hogy a Fillér utcai iskola pedagógiai programjába nem illene bele a Fenyves utcaié. Ez utóbbi nem iskolaérett, problémás gyerekekkel is foglalkozik. Az új helyzetben megszűnne a csoportokra bontás lehetősége, a tantermek száma sem lenne elegendő. A szülők tiltakoznak és harcolnak az összevonás, esetleges megszüntetés ellen. A Margit körúti általános az egyetlen olyan intézmény a kerületben, ahol hátrányos helyzetű, beilleszkedési nehézségekkel küzdő és enyhén értelmi fogyatékos gyerekek tanulnak. Többségüket, rászorultságuk okán, más kerületekből utalják ide. A tervezett bezárás 75 diákot és 17 pedagógust érint. Az önkormányzat elképzelései szerint egy XII. kerületi iskola és a Csillagszem Iskola venné át a gyerekeket. Benkő Gábor képviselő csupán tegnap tájékoztatta az érintett intézményeket további sorsukról. Az ezt követő sajtótájékoztatón kijelentette: a híresztelésekkel ellentétben nem szállodákat szándékoznak létesíteni a megszűnő iskolák helyén, hanem oktatási célokra kívánják bérbe adni. Ezek nem kerülnek ki az önkormányzat tulajdonából. Testületi döntés leghamarabb januárban várható. A területi ellátási kötelezettséggel működő háziorvosi, házi gyermekorvosi és fogorvosi ellátás kerüljön ki az önkormányzatok hatásköréből, és az ellátási felelősséget adják át az orvosoknak — kezdeményezik az önálló orvosi tevékenységről szóló kormányjavaslathoz benyújtandó módosító csomagjukban a három koalíciós frakció képviselői. Horváth Zsolt (Fidesz) hangsúlyozta: céljuk az, hogy a három érintett praxis egy-egy körzethez, egy-egy területi ellátáshoz kötődjön. A módosítások értelmében az önkormányzatoknak továbbra is ingyenesen kellene biztosítaniuk a tulajdonukban lévő rendelőket az orvosi ellátáshoz, vagy a háziorvosok tulajdonába adhatnák azokat. A koalíciós képviselők szerint ezzel nem éri kár az önkormányzatokat, mivel a szóban forgó vagyonhoz annak idején ingyen jutottak hozzá. A működtetési jogot, azaz az önálló orvosi tevékenység nyújtására jogosító engedélyt a Magyar Orvosi Kamara adná ki az orvosnak egy meghatározott ellátási területre. Ezzel — az elhangzottak szerint — a kamara egyetért. Horváth Zsolt jelezte: a tervezett változtatás érinti a kétharmados többséggel módosítható önkormányzati törvényt, tehát ellenzéki szavazatokra is szükség van ahhoz, hogy az új rendszer 2000. január elsején elindulhasson. Alkotmánysértőnek találták a szocialisták a szociális és munkaügyi törvény módosításának egyes pontjait. Több párt képviselője szerint is az új elképzelés kidolgozatlan, ellentétes a Munka törvénykönyve előírásaival. Mindkét bizottság elfogadta a javaslatot, parlamenti vitára alkalmasnak találta. A szocialisták tovább támadják a tervezetet, s elképzelhető, hogy az Alkotmánybírósághoz fordulnak. Az Országgyűlés gazdasági valamint a szociális és egészségügyi bizottsága szerdán tárgyalta a szociális és munkaügyi törvények módosításának előterjesztését. A szociális és munkaügyi törvények módosítása lehetőséget ad arra, hogy a munkavállalókat akár a minimálbérnél kevesebb pénzért dolgoztassák. Ha egyes önkormányzatoknál például csak 4 órás munkalehetőség van, elképzelhető, hogy mindössze 7 ezer forintot kap a munkanélküli a letöltött egy hónapra a közcélú munkáért. Ugyan a javaslat kidolgozói szerint ez részmunkaidőnek számít, így törvényes az alacsony bér. Miután a rászorulók a módosítás szerint más munkát nem vállalhatnak, ebből a pénzből kell 30 napig gazdálkodniuk. A felszólalásokban kifogásolták a bevezetés idejét is. Miután a munkavállalók 4 éven keresztül fizetik a munkanélküli-járulékot, ha eltörlik a jövedelempótló támogatást, sokaknak 4 éves befizetése megy veszendőbe. Az ellenzékiek többsége elfogadhatónak tartja a "segély helyett munkát" elképzelését, de nem látják biztosítottnak a foglalkoztatáshoz szükséges munkahelyeket. A várható bevétel elosztási arányának módosításával kerülhet ma a kormány elé az Erzsébet tér rendezéséről szóló javaslat. Baán László, a Nemzeti Kulturális Örökség Minisztériumának helyettes államtitkára lapunknak elmondta, hogy az állam kétmilliárd forintot szán a megkezdett létesítmény befejezésére. A főváros és a kultusztárca államtitkára által októberben aláírt előszerződés úgy szólt, hogy az állam visszaadja a területet az önkormányzat tulajdonába, befejezi a létesítményt, közösen értékesítik, a bevételből pedig — levonva a közműkiváltás néhány száz milliós költségét — 50-50 százalékban osztoznak. A módosított változat szerint a bevételből nemcsak a közműkiváltást, hanem a kétmilliárdos beruházási költséget is levonnák, az efelett megmaradó bevételt felezné meg az állam és a főváros. Bőhm András, a fővárosi önkormányzat SZDSZ-frakciójának vezetője elmondta, hogy a módosításról tud a város vezetése. A szerződést a változtatások miatt újra a fővárosi közgyűlés elé kell vinni, amelyet az várhatóan még idén elfogad. Tervek szerint a befejezendő mélygarázs fölé egy mélyépítésű konferenciatermet építenek, 20-30 kisebb üzlettel. A mélygarázs férőhelyeit úgy alakítanák ki, hogy főleg a környékbeli üzletek, szállodák autói parkolhassanak, közforgalmú parkolóhely a főváros által meghatározott műszaki tervek szerint alig lesz. Az építmény legmagasabb pontja egy méterrel lehet magasabb az Erzsébet tér térszintjénél. Az építkezés jövőre kezdődne és 2002-ben fejeződne be. Az RTL Klub kereskedelmi televízió a jövő hét elejétől este 10 óráról 11 órára teszi át az ősszel elindított Este című háttérmagazinjának kezdési időpontját. A Tv 2-nél azt feltételezik, hogy azért, mert a műsor nézettsége az utóbbi hetekben nem éri el a Tv 2-n sugárzott Jó estét, Magyarország! című műsor nézettségének a felét sem. Krecz Tibor, az RTL Klub hírigazgatója szerint nem erről van szó, hanem arról, hogy a 11 óra jobb hely a műsornak. Utalt arra, hogy egyik versenytársuk főműsoridőben sugárzott riportot a csecsen maffiózók kegyetlenkedéseiről, amit a médiahatóság kifogásolt. Az RTL Klub szeretné elkerülni, hogy a riportjait ilyen kifogással lehessen illetni. Azt is elmondta, a német RTL Nachtjournal című késő esti magazinját tekintik példaképnek, és műsorukkal a döntéshozó, felnőtt korú, aktív, jól kereső népességet célozzák meg. Kereszty Gábor, a konkurens Tv 2 hírosztályának kreatív főszerkesztője szerint viszont az RTL Klub meghátrált a Jó estét, Magyarország!-gal való versengés elől. Úgy vélte, az RTL Klub az egyszerűbb megoldást fogja választani, vagyis hogy este 10 órára betesz egy sorozatot, amely szerinte még a Tv 2-től is von el majd nézőket. Szerinte nemesebb verseny az, amikor két azonos kategóriájú műsor vetélkedik egymással, és fájlalja, hogy így a kevésbé értékes sorozatok "megeszik" az aktuális műsorokat, amelyek még a leginkább közszolgálati műsoroknak tekinthetők a kereskedelmi televíziózásban. Az utóbbi hetekben a Tv 2 fél nyolcas Tények című műsora is megelőzi az RTL Klub Híradóját. Szabó Stein Imre, az RTL Klub kommunikációs igazgatója szerint azonban csak egész éves összehasonlításban érdemes vizsgálni a két csatornának a hírműsorok nézettsége terén elért pozícióját, ezért az őszi nézettségi adatok külön publikálásához nem is járulnak hozzá. Úgy véli, egész éves összehasonlításban az RTL Klub minden korosztályban vezet vetélytársa előtt, és abban is biztos, hogy a Híradó legkésőbb decemberben ismét visszaszerzi abszolút vezető pozícióját a Tényekkel szemben. Az európai élelmiszeriparban végéhez közeledik a szerkezetátalakítás, így a nagyvállalatok hamarosan a nemzetközi piacon folytatják küzdelmüket. A cégeknek azonban nem csupán ágazaton belüli versenytársaikkal, hanem az egyre erősebb multinacionális kiskereskedelmi láncokkal is szembe kell nézniük. A hazai élelmiszeriparban javában zajlik az átalakulás és a koncentráció. Ezek a folyamatok néhány éven belül felgyorsulhatnak, hiszen már nálunk is működnek a nagy kereskedelmi láncok és minden jel arra mutat, hogy az európai élelmiszer-ipari vállalkozások is térségünkben fognak terjeszkedni. A cégek minden élelmiszer-ipari ágazatban más-más célt szeretnének elérni erőik egyesítésével — jelentette ki a Mark Voorbergen vezető elemző a Rabobank Hungária Rt. által szervezett, az élemiszeriparban zajló hazai és nemzetközi folyamatokkal foglalkozó konferencián. Az európai húsipar nemrégiben komoly túltermelési válsággal küszködött, és emiatt a vágóhidak nem erejük egyesítésével, inkább a szerkezetátalakítással vannak elfoglalva. Talán ez az oka annak, hogy az európai húsipari vállalkozások korántsem játszanak akkora szerepet a világpiacon, mint amerikai versenytársaik. A tejiparban más a helyzet. Európában a szerkezetátalakítás a végéhez közeledik, így a nagyvállalkozások most arra törekednek, hogy a konkurencia felvásárlásával mérsékeljék a piaci versenyt és hogy új fogyasztókat szerezzenek maguknak. A kereslet élénkülése felhajtotta az árakat is, hiszen a 25 legnagyobb tejipari vállalkozás eladási értéke hat év alatt 25 százalékkal nőtt. A tejipari óriások küzdelme egyelőre nem a nemzetközi szintéren zajlik, hiszen az egyesülések 57 százaléka egy-egy ország határain belül történik. A cukoriparban komoly fúziók történtek az elmúlt néhány évben, és megkezdődött az "óriások" külföldi terjeszkedése is. Az Európában tevékenykedő cégek elsőszámú célpontja Kelet-Közép-Európa, mert itt lehet olcsón termelő gyárakhoz, új fogyasztókhoz és nem utolsósorban termelési kvótához jutni. A kiskereskedelemben teljesen más okra vezethető vissza a mamutvállalkozások létrejötte, mint az élelmiszeriparban. Ma már a kereskedők diktálnak a feldolgozóknak, ők közvetítik a fogyasztók igényeit az élelmiszergyártóknak. Emiatt az egyesülések célja elsősorban a verseny csökkentése, illetve a piaci hatalom erősítése. Ezért ma már egyre gyakoribb jelenség, hogy egy kereskedelmi lánc a piac megismerése vagy megszerzése céljából élelmiszer-ipari vállalkozást vásárol. A feldolgozókkal szemben a kereskedők harca ma már egyre inkább a nemzetközi porondon zajlik, az egyesülések 55 százaléka történik csupán belföldön. A verseny kiéleződését jelzi, hogy a 20 legnagyobb élelmiszerkereskedelmi lánc eladási értéke két év alatt 22 százalékkal nőtt. Mark Voorbergen szerint a gyilkos verseny az élelmiszeriparban és a kereskedelemben is tovább folytatódik és mindkét ágazatban számítani kell újabb cégegyesülésekre is. A magyar élelmiszeriparban dolgozó 8600 vállalkozás az ipari termelés 17, az export 10 százalékát adja, és összesen 1300 milliárd forint termelési értéket állít elő — mondta Fórián Zoltán, a Rabobank elemzési osztályvezetője. Az ágazatra nagyfokú koncentráció jellemző, hiszen 220 cég adja a termelési érték 85 százalékát. A koncentráció több tényező együttes hatására ment végbe. A decentralizált privatizáció miatt sok kis cég jött létre, ám ezek nem tudták megfelelően kihasználni kapacitásaikat és egyre inkább lemaradtak a versenyben. A mezőnyt alaposan "megrostálta" az is, hogy a késztermék árából a tőkeerős multinacionális kereskedelmi láncok 60 százalékot, a feldolgozók 25 százalékot szereztek meg, ami nem túl sok, ha azt vesszük, hogy az élelmiszerek drágulása az elmúlt évtizedben végig elmaradt az inflációtól. Újabb csapást jelentett az is, hogy a hazai élelmiszer-fogyasztás alaposan lecsökkent. Ilyen kedvezőtlen piaci helyzetben az egyetlen út az erők egyesítése volt, de ehhez csak kevés hazai vállalkozásnak volt elegendő pénze, így teret nyertek a tőkeerős befektetők. Ennek ellenére Fórián Zoltán szerint egyes élelmiszer-ipari ágazatokban újabb cégegyesülésekre, felvásárlásokra kell számítani. A szesz- és söriparban, a növényolajiparban és a jégkrémgyártásban már nem kell komoly változásokra számítani. A sütőipar, a hűtőipar, a borászat és az üdítőital-gyártás szétaprózott szerkezete sem alkalmas újabb egyesülésekre, ezekben az ágazatokban csak tulajdonosi koncentrációra lehet számítani. A hús-, a tej-, a baromfi-, a malom-, az édes- és a konzerviparban azonban még nagy átalakulásokra várhatók. A tavaly megnyitott nyugat-európai energetikai piacon nem egyedi jelenség, hogy az emberek katalógusból választhatják ki maguknak azt a céget, amelyiktől áramot kívánnak vásárolni. A németeknél ez a helyzet, de nincsenek mindenhol ilyen idilli állapotok. Az egyes országok között meglehetősen nagyok az eltérések, korántsem egységes a kínálati piac. Jóllehet, Magyarország a kelet-európai térségben elsőként kezdte el az európai uniós viszonyokhoz igazítani árszintjét és árstruktúráját, még ma is nagyok az eltérések, hiszen nálunk egyelőre — legalábbis az uniós átlaggal összevetve — alacsonyak a lakossági és magasak az ipari fogyasztói árak — hangzott el a Budapesti Kereskedelmi és Iparkamara szervezésében tegnap kezdődött kétnapos konferencián. Az előadók között volt Kapolyi László egykori ipari miniszter, ma az energetikai és kommunikációs hálózatok építésével foglalkozó System Consulting Rt. elnök-vezérigazgatója. Lapunknak nyilatkozva kifejtette: a villamosenergetikai ágazat irányítói ma még sokat tehetnek azért, hogy a liberalizálódó piacon Magyarország name legyen vesztes, hanem használja ki helyzeti előnyeit. Ezért mindenképpen a Kelet és a Nyugat közötti kapu szerepét kellene magára vállalnia, mégpedig úgy, hogy a többségi állami tulajdonban maradó Magyar Villamos Művek aktívan működjön közre a két égtáj közötti energiaáramlásban, a vezetékes rendszerek összekapcsolásában. Csak így érhető el, hogy a rendszerek összekötésekor magyar termékek kerüljenek be a technikailag korszerűsödő rendszerbe. A Kopint-Datorg negyedéves konjunktúratesztjében többek között az áll: az építőipari cégek októberben kedvezőbben értékelték helyzetüket, mint áprilisban és júliusban, de borúlátóbbak voltak, mint tavaly és tavalyelőtt októberben. Az átlagosnál elégedettebbek a szak- és szerelőipari, elégedetlenebbek voltak viszont a magasépítéssel és épületfenntartással foglalkozó vállalkozások. Kedvezőbbnek ítélték gazdasági helyzetüket a 100 főnél többet foglalkoztató cégek, mint a 20 vagy kevesebb alkalmazottal működők. Rövidtávú — féléves — kilátásaikat illetően a cégek egész évben októberben voltak a legoptimistábbak. Termelésük volumenét hasonlóan minősítették, mint egy évvel korábban (60 százalék szerint az idénynek megfelelő, 22 százalék szerint magas, 18 százalék szerint alacsony). A termelés akadályait főként a fizetőképes kereslet hiányában és a versenyeztetés szabálytalanságaiban látták. A következő félévre vonatkozó előrejelzéseik jóval optimistábbak. Az iraki export kiesése tovább növelheti a már amúgy is egekig szökő nyersolajárakat. A világpiacon mértékadónak tekintett északi-tengeri Brent típusú olaj hordónkénti ára az év elején jegyzett tíz dollár körüli árról mostanra 25 dollár fölé emelkedett, és egyes számítások szerint a jövő év első hónapjaira akár hordónkénti 30 dollárra is felmehet az ára. (Az áremelkedésben a kereslet növekedése mellett az is szerepet játszott, hogy az OPEC — a Kőolaj-exportáló Országok Szervezete — tagjai bejelentették: a jövőben szigorúan betartják a termelési kvótákat.) Egyes hazai szakértők szerint, ha az árakat hosszú időn keresztül nem sikerülne féken tartani, az OPEC-tagországok — amerikai nyomásra — mindenképpen beavatkoznának. Vagyis feloldanák a kitermelési korlátozásokat és "elosztanák" egymás között az iraki termelési kvótát. A olaj világpiaci árának drasztikus emelkedése a magyarországi üzemanyagárakra, azon keresztül a jövő évi infláció alakulására, így az egész gazdaságra negatív hatással lehet. A kormányzat 6,3 százalékos inflációs várakozása ugyanis hordónkénti 18 dolláros olajáron alapszik. Járai Zsigmond pénzügyminiszter egyik nyilatkozatában nem zárta ki annak a lehetőségét, hogy az infláció a jövő évben nyolc százalékra emelkedik, ha az olaj hordónkénti ára tartósan 22 dollár fölött marad. A gazdaságkutatók azonban a forint 9-10 százalékos romlását prognosztizálják arra az esetre, ha a "fekete arany" ára 20 dollár feletti szinten stabilizálódik. Az üzemanyag belföldi fogyasztói árának növekedése azonban növelheti az állam bevételeit, ugyanis a hajtóanyag árának csaknem 70 százalékát a különböző adófajták teszik ki. A benzin hozzávetőleg mintegy 200 forintos literenkénti árából jövőre több mint 130 forintot von majd el a kormány. Ferke Mihály, a Magyar Ásványolaj Szövetség munkatársa viszont óva intett a nyersolaj világpiaci árváltozásainak a "túldimenzionálásától". Elmondta: tapasztalatai szerint a fogyasztókat közvetlenül érintő késztermékárak — a benzin és a gázolaj ára — többnyire nem azonnal követik a nyersolajárakat. Ezenfelül az árnövekedés nagysága csak a legritkább esetben azonos a nyersanyag árának emelkedésével. A szakember úgy véli: világpiac áringadozásai miatt jövőre legfeljebb néhány forinttal drágulnak majd az üzemanyag-árak Magyarországon. Az elmúlt nyolc hónapban, amelyből összesen hatot kényszerűségből szabadságon töltött a parlamenti ellenzék, megváltozott itthon a hatalommegosztás 1990-ben kialakított rendszere: az e héten audienciát tartó kormányfő gyakorlatilag kivonta magát az Országgyűlés ellenőrzése alól. A jövő héten ismét ülésező képviselőház az elmúlt hónapokban nemzetközi szerződések tömeges "beszentelésével" tudta csak megteremteni azt a látszatot, hogy hatékonyabban dolgozik, mint az előző parlament. A magyar Országgyűlés az év első 35 hetében összesen 8 héten át ülésezett. A hétfőn kezdődő őszi parlamenti ciklusban — mint a kormánykoalíció előre jelezte — továbbra is csak háromhetenként lesz plenáris ülés, pedig a hat parlamenti frakció közül öt ma már nem ért egyet a februárban bevezetett munkarenddel. "Szerencsésebbnek tartanánk a plénum kéthetenkénti összehívását" — mondta a HVG-nek Túri Kovács Béla, az FKGP frakcióvezető-helyettese, s hasonló álláspontra helyezkedett Balsai István, az MDF képviselőcsoportjának vezetője is. A koalíciós partnerek csak és kizárólag a Fidesz-MPP nyomására készülnek megszavazni a tavasszal több ízben botrányt kiváltó munkarendet, amely különben a kisgazdapárt és a Fórum népszerűségének sem tett jót. Arra a kérdésre egyébként, hogy a Fidesz ellenzékben is megelégszik -e majd a háromhetenkénti ülésezéssel, Répássy Róbert frakcióvezető-helyettes a HVG-nek annyit mondott, hogy a kérdés "legalább három évig még nem aktuális", s hogy "soha nem állítottuk, hogy e munkarend kőbe volna vésve". Amikor ez év elején a "polgári koalíció" szakított a parlament heti ülésezésének 1867 utáni sok évtizedes hazai tradíciójával, a kormánytöbbség voltaképpen átalakította a hatalommegosztás 1990-ben kialakított képletét is. A miniszterelnök (aki az 1994-1998 közötti korszakot a magyar történelem legkorruptabb négy éveként szokta emlegetni) az új munkarend bevezettetésével kormányát s mindenekelőtt önmagát jelentős mértékben kivonta a parlamenti ellenőrzés alól. A statisztikai adatok arról árulkodnak, hogy (a választások körüli időszakoktól eltekintve) még soha nem ülésezett olyan keveset a rendszerváltás óta a magyar képviselőház, mint 1999 első felében, ám Orbán Viktor kormányfő még ebben a "csonka parlamentben" is jóval kevesebb alkalommal jelent meg, mint elődei. 1991 első hat hónapjában például a jelenlegi miniszterelnök politikai példaképének mondott Antall József a plenáris ülések 76 százalékán beült a kormányfői bársonyszékbe (49 ülésnap közül 37 alkalommal), ezzel szemben a jelenlegi kormány első emberének jelenléti indexe az országgyűlési jegyzőkönyvek tanúsága szerint csupán 37 százalékos volt, ugyanannyi, mint a többpárti parlamenttel szemben közismerten averziókat tápláló Horn Gyuláé az előző ciklus hasonló időszakában. Míg azonban a szocialista politikus 19 parlamenti tanácskozásra ment be négy évvel ezelőtt, Orbán Viktor az idén eddig összesen 13 alkalommal tett látogatást az ülésteremben. Orbán egyetlen "házon belüli" kritikusa, Tölgyessy Péter már hónapokkal ezelőtt jelezte, hogy a kormányfő megválasztása után egyfajta elnöki rendszer kiépítésébe fogott. Kisszámú parlamenti szereplése valóban azt a benyomást erősíti, hogy a parlamentnek felelős miniszterelnök státusa helyett Orbán inkább egy a parlamentnek nem alárendelt közjogi méltóság pozíciójára tartana igényt. Figyelemre méltó például, hogy a kormányfő az év első felében kizárólag napirend előtti szózatokat intézett az Országgyűléshez (11 esetben), a napirend szerinti vitákban ugyanakkor — Antallal és Hornnal ellentétben — egyetlen alkalommal sem szólalt fel. A parlamenti beszámoltatást praktikusan ugyancsak visszautasította: a hozzá intézett 15 interpelláció és kérdés közül egyre sem válaszolt személyesen. A mindenkori kormányfő színvallásra kényszerítése persze az ellenzék makacsságán is múlik, a kormánytagoknak címzett kérdések, interpellációk esetén 9 hét után ugyanis már senki, a miniszterelnök sem térhet ki a személyes válaszadás kötelezettsége alól. Míg azonban a képviselőházzal kapcsolatos kötelmein az elmúlt hónapokban Orbán jelentősen lazított, az őszi parlamenti évad előtti utolsó munkanapra időzített kormányfői audiencia ötlete azt jelzi: a miniszterelnök uralkodói gesztusokkal kívánja demonstrálni a polgárokhoz fűződő szoros kapcsolatát. Ami a kormány egészének ellenőrzését illeti, a parlamenti helyek 45 százalékát birtokló mai ellenzék jóval kevesebb alkalommal tudta konkrét ügyekben elszámoltatni tavasszal a kabinetet, mint négy éve az akkor 28 százalékos parlamenti kisebbség a Horn-adminisztrációt. Miközben 1995 tavaszán például 110, most hasonló időszak alatt csak 82 ellenzéki interpelláció hangzott el a Házban a HVG számítása szerint, igaz, a kormánypárti interpellációk száma az előző ciklus második fél évéhez képest tizenötszörösére (3-ról 47-re) emelkedett. Vagyis a hatalom ez év első felében is folytatta a már 1998 őszén kialakított offenzív parlamenti harcmodort. A kormánypárti interpellációk nem csak a koalíciós képviselők harci szellemének ébren tartására s az interpellációs időkeret megkurtítására voltak jók, hanem arra is, hogy a jobboldal ezúton is reklámozza a "remény kormányának" döntéseit. Annak illusztrálására, hogy az új ülésezési rend "semmiféle fennakadást nem okozott" a parlament működésében, Áder János házelnök június végén bejelentette: a képviselők egy év alatt 137 törvényt fogadtak el a négy évvel korábbi 123 helyett. E teljesítmény reális értékeléséhez tudni kell, hogy — az SZDSZ számításai szerint — az új törvények között az utóbbi egy évben nem kevesebb mint 56 a képviselőház által csupán "beszentelt" nemzetközi szerződés is volt, miközben a Horn-korszak első esztendejében a Ház csak 26 nemzetközi egyezményt emelt törvényerőre. Vagyis a háromhetes munkarenddel kapcsolatosan triumfálásra semmi ok, hiszen azóta számottevően csökkent a törvényhozás produktivitása: 1995 első fél évében 53, az idén hat hónap alatt csak 35 "igazi" törvényt alkotott a képviselőház. Miközben két legfontosabb feladata, a törvényhozás, illetve a végrehajtó hatalom ellenőrzése során számos negatív tapasztalatot halmozott fel a Országgyűlés, egyes területeken tagadhatatlan eredményeket is képes felmutatni a jelenlegi parlament. Komoly fegyvertény például, hogy a házelnök diszkrét háttértárgyalásait követően botrányok nélkül alig fél év alatt, ráadásul többé-kevésbé közmegelégedésre, hat új alkotmánybírót volt képes választani a magyar Országgyűlés. A jelenlegi koalíciót — az előzőekkel ellentétben — így nem érheti az a vád, hogy a személyi döntések lebegtetésével nyomást próbál gyakorolni a negyedik hatalmi ágra. Pozitív fejlemény az is, hogy a képviselők végre megtárgyaltak egy sor olyan, a parlamentnek készített beszámolót is — például a Magyar Nemzeti Bank elnökéét, a legfőbb ügyészét és a Gazdasági Versenyhivatalét —, amely az elmúlt nyolc évben többnyire olvasatlanul hevert az országgyűlési irattárakban. Legalább részlegesen a Ház fideszes vezetőinek tulajdonítható végül az is, hogy a parlamenti többség nem keveredett hosszú és kíméletlen konfliktusba különféle alkotmányos intézményekkel: időben sikerült lokalizálni például a radikális kisgazdák által az adatvédelmi biztos ellen indított támadást. (Majtényi Lászlónak az alkotmányügyi bizottságban a kormánytöbbség által eredetileg vitára alkalmatlannak minősített beszámolóját a plénum végül is elfogadta.) Áder János házelnök tehát a miniszterelnök óhajának megfelelően egyrészt kíméletlenül átalakította az elmúlt hónapokban a parlament működési mechanizmusát, másrészt a saját kompetenciájába tartozó ügyekben nem sietett folytatni a kabinet konfrontatív, olykor erőfitogtató politikáját. Őszi jogalkotási programja összeállításakor — vélhetően a parlament megváltozott teljesítőképességével kalkulálva — a kormány egyébként nem kívánta túlvállalni magát: a házelnöknek küldött június 30-ai levelében Orbán Viktor összesen 43 törvényjavaslatot sorol fel, amelyek közül 28 tervezetet minősített okvetlenül "elfogadandónak". Közülük az egyik a Szent Koronáról és az államalapítás 1000. évfordulójáról szóló, személyesen Orbán Viktor által kezdeményezett (a nemzeti ereklye parlamenti elhelyezését indítványozó) törvényjavaslat, amely a jelek szerint még komoly vitákat gerjeszthet. "A Szent Korona kitűnő helyen van a mindenki által szabadon látogatható Nemzeti Múzeumban" — mondta például a HVG-nek Avarkeszi Dezső, az előző kormány igazságügyi államtitkára, hozzátéve: a szocialisták hivatalos álláspontot még nem alakítottak ki az ügyben. Az MSZP-s politikus egyébként nem "rokonszenvezik" az alkotmány átszámozására — a 2000. év I-es számú törvényévé — irányuló igazságügy-miniszteri elképzeléssel sem (HVG, 1999. augusztus 21.), szerinte ugyanis az előző ciklusban négypárti támogatással elfogadott alkotmánykoncepció alapján kellene folytatni az alkotmányozást. Nyilvánvaló ugyanakkor, hogy az 1999-2000-es politikai szezon egyik legfontosabb parlamenti vitakérdése a jövő nyáron esedékes köztársaságielnök-választás lesz. A szocialisták — mint Avarkeszi jelezte — ez ügyben két alternatív törvénytervezettel is rendelkeznek. Az első az államfő nép általi megválasztását indítványozza (jelöltek állítására a parlamenti pártok s legalább 150 ezer állampolgár kapna jogot), míg a kevésbé ambiciózus másik tervezet eltörölné azt a jelenlegi előírást, hogy a parlamenti választás esetén a harmadik fordulóban már a szavazatok abszolút többségének (50 százalék + 1) megszerzése is elegendő a legfőbb közjogi méltóság elnyeréséhez (a tervezet mindenképpen minősített többséget kívánna meg a köztársasági elnöki cím elnyeréséhez). Az MSZP-s indítványok megszavazásának persze körülbelül annyi a realitása, mint az eddigi ellenzéki törvényjavaslatok elfogadásának. Vagyis nulla. A kormány jogalkotási programjában szereplő tervezetek közül a legsúlyosabb fenntartással Avarkeszi ugyanakkor az önkormányzati törvény tervezett módosítását fogadta. A szocialisták értesülései szerint a kormány kivenné a kétharmados jogszabály hatálya alól Budapestet, s egy feles törvényben rendezné a főváros alapvető közjogi viszonyait, megszüntetve többek között a főpolgármester közvetlen választását is. " A modern parlamentek legfőbb feladata (...), hogy meghatározzák, mennyit vehet ki a mindenkori kormány adók formájában az állampolgárok zsebéből, s hogy ezeket a pénzeket mire költheti. A felelős kormánynak pedig először is meg kell teremtenie a feltételeket ahhoz, hogy a képviselők dönthessenek ebben a kérdésben, azután pedig alá kell vetnie magát ennek a döntésnek. Kormányunk vezetői különös előszeretettel forgatnak olyan, általunk ismeretlen eredetű tankönyveket, amelyek szemmel láthatóan hasznos tanácsokat tartalmaznak arról, hogyan kell rugalmasan elszakadni az ilyenfajta agyoncsépelt alkotmánytani dogmáktól (...). A parlamentet paragrafusgyártó gépezetté, kormányzati pecsétnyomóvá silányították, amelynek feladata a kormányfő szemében nem a felelősségelv érvényesítése, hanem a kormánydöntések szentesítése " — így ostorozta az Antall-kabinetet 1991 decemberében a következő évi állami költségvetés parlamenti vitájában Orbán Viktor, a Fidesz frakcióvezetője. Az általa vezetett kormány az elmúlt évben e hibákra is rálicitált, hiszen a képviselők feladata már nem is kormányjavaslatok, hanem egyenesen az ő döntéseinek szentesítése. Így volt ez már tavaly év végén is az 1998. évi büdzsé mérlegének elrontásakor — például a postabanki konszolidációval s az Állami Privatizációs és Vagyonkezelő Rt. 50 milliárd forintos idei támogatásának előrehozatalával — s az idei költségvetés előterjesztésekor is: a kormányfő lelkén szárad az általános forgalmi adó előirányzatának irreális felültervezése. Hasonló tendencia rajzolódik ki a 2000. évi központi költségvetés tárgyalásának az előkészítéséből is. A múlt keddi kormányülést követően Járai Zsigmond pénzügyminiszter például arról tájékoztatta a közvéleményt, hogy döntöttek a költségvetés fő számairól; "a játéktér még legfeljebb 10 milliárd forint" — mondta. Ám pénteken — legalábbis Járai Zsigmond a Népszabadság múlt szombati számában írtak szerint ezt állította — a kormányfő még gyorsan újabb 13 milliárd forintot osztott szét a kormánynál szűkebb körű kabinet ülésén, amelynek a hatásköréről egyébként nyilvános jogszabály nem rendelkezik. Ám érdekes módon a kormány által az Országgyűlésnek eljuttatott tájékoztatón — amely már tartalmazza az állítólag pénteken szétosztott 13 milliárdot is — két nappal korábbi, augusztus 25-ei dátum szerepel. A költségvetés-készítés sziszifuszi munka, amelynek megvan a maga technológiája. Hiába tetszett meg Orbán Viktornak az az ötlet, hogy politikai fegyelmező erő lehet, ha a költségvetési bevételeket és kiadásokat a képviselőház együtt tárgyalná, a költségvetési kiadások kimunkálása még nem tart ott, hogy ennek részleteiről a kormány világosan számot tudna adni. Ezért mindössze egy 25 oldalas, 11 összefoglaló táblát tartalmazó dokumentum készült, azt küldték szét múlt szombaton a képviselőknek. Még egy jövő évi költségvetési mérleggel sem tisztelte meg a kormány a képviselőházat, az államháztartási mérlegből kellene azt a képviselőknek kibogarászniuk. Ez nem az a világos, átlátható büdzsé, amit az első magáénak vallott polgári költségvetésként tavaly decemberben a kormányfő ígért. Arról már nem is szólva, hogy a tájékoztatóból kimaradt az idei költségvetés várható alakulása, jóllehet erre alapozva ítélhetnék meg a képviselők valójában, hogyan is változik a büdzsé a jövő esztendőben. Az államháztartási mérleg részeként közölt központi költségvetési bevételek és kiadások — a dokumentum szerint — a tavaly decemberben elfogadott 1999. évi költségvetési előirányzatokhoz képest mindössze 6 százalékkal növekednének 2000-ben, az egészségbiztosítási kiadások pedig csak 3,5 százalékkal, s a növekedési sort vezető nyugdíj-biztosítási alap kiadásai is csak 8,9-del, miközben a gazdaság jövőre is gyorsan, a feltételezések szerint 4-5 százalékkal gyarapodik, s a fogyasztói árak legalább 6 százalékkal másznak majd felfelé. A kormány által kiemeltnek mondott öt fő területre — családok, otthonteremtés, vidékfejlesztés (beleértve az infrastruktúra és a gyorsforgalmi úthálózat fejlesztését), honvédelem, kis- és középvállalkozások — szánt források is reálértékben alig néhány, nominálisan 13-22 százalékkal bővülhetnek. Pénzügyi szakértők ennek ellenére attól tartanak, hogy nem elég szigorú a jövő évi büdzsé, hiszen a kormány nem a 2000. évi költségvetési irányelvek júniusi elnagyolt készítésekor elgondolt mértékben húzná össze jövőre a nadrágszíjat. Akkor ugyanis azt állították, hogy a kormány az államháztartási hiánynak a bruttó nemzeti termék 2,5 százalékára csökkentését célozta meg az idei 4-ről (ami a Pénzügyminisztérium munkatársainak számításai szerint akár néhány tizeddel több is lehet), most viszont a számítások az Országgyűlés által elfogadott 2,5-3,5 százalékos intervallum felső, 3,5 százalékos határára készültek. Ugyanakkor Burány Sándor, az MSZP frakcióvezető-helyettese egyenesen egy újabb megszorító Járai-csomagot vélt kiolvasni a 2000-re szóló költségvetési kormányjavaslatokból. Különösen a költségvetési intézményekben dolgozók körében lehet nagy az elkeseredés, akár sztrájkhullámra is számíthat a kormány, hiszen a köztisztviselői és közalkalmazotti illetményalapot ugyan 8,25 százalékkal emelnék, ám 3 százalékos létszámcsökkentést is előírnának. A Horn-kabinet idején jól bevált módszerhez próbálnak meg Orbánék visszatérni: aláterveznék az adóbevételeket. A jövő évi költségvetési számításokat 6-7 százalékos fogyasztóiár-változásra építenék, azaz ha az infláció nagyobb, a költségvetés is szépen gyarapodik. A bevételek alátervezésének egyébként az is nagy előnye, hogy ily módon papíron kimutatható: jövőre "a jövedelemcentralizáció 1,2 százalékkal, az újraelosztás mértéke pedig 1,9 százalékkal csökken". Ám a kormány egyetlen adó csökkentését sem javasolja. Ezzel szemben például a jövedéki adó 7 százalékos növelésére tesz javaslatot. Ugyanakkor megkockáztatható: a Fidesz-MPP választási programjában leírtak közelebb álltak a vállalható "jövőképhez", miszerint ma már nincs szükség az újraelosztás mindenáron való csökkentésére, hiszen a hazai centralizáció már az európai uniós országok átlagához közelít. Szenvedélyes vitáktól lesz tehát hangos ősszel a képviselőház, hiszen a stabilitást hangsúlyozó, a kormányprogramban 2000-re ígért adó- és egészségügyireformlépéseket elodázó, mindenféle karakterisztikus változást nélkülöző büdzsé mögé egyelőre még a kormánykoalíciós pártokat sem sikerült felsorakoztatni. A kisgazdák, miközben ellene vannak például a biztosítási adó jövő évi bevezetésének, állítólag támogatnák az MDF javaslatát háromszázalékos kamatadóra, amellyel a kormánykoalíció legkisebb pártja a múlt hét végi országos választmányi ülésén állt elő. Sőt a magyardemokraták azt is elképzelhetőnek tartanák, hogy a 4-5 millió forint feletti jövedelmekre 50 százalékos személyijövedelemadó-kulcsot vezessenek be, hogy ezzel is bővítsék az egészségügy s például az önkormányzatok egyelőre igen szűknek látszó pénzügyi lehetőségeit. A kormány sem véletlenül küldte szét a múlt héten a helyi iparűzési adók Pénzügyminisztérium által kidolgozott új rendszerének tervét, ha ugyanis ezt a frakciók magukévá tennék, akkor a kormány szívesen hagyná magát rábeszélni arra, hogy az adót központilag rendeljék el s osszák újra a települések között (HVG, 1999. augusztus 28.). Közben Torgyán József látszólag még az ördöggel is cimborálna azért, hogy érvényt szerezzen akaratának — előbb szocialista politikusokkal kokettált, majd egy múlt heti közös alapkőletételen Demszky Gáborral, Budapest SZDSZ-es főpolgármesterével való együttműködéssel ijesztgette kormánypárti társait. Zsaroló stratégiájának célja, hogy a minisztériumi hatáskörök "felülíratásával" kikényszerítse: a 2000. évi büdzsétervekben agrár-, vidék- és területfejlesztésre előirányzott — a Torgyán által kért 413 milliárd forintnál is nagyobb összeg — 430 milliárd forint teljes egészében az ő minisztériumához kerüljön, adott esetben a belügyi, a környezetvédelmi vagy a gazdasági tárcától. A 2000. évi költségvetés vitájával párhuzamosan Torgyán József újrakezdte a Magyar Nemzeti Banknak s elnökének "szívatását": a jövő évi büdzséből neki hiányzó 160 milliárd forint forrását a kisgazda miniszter az adósságállomány csökkentésében s a kamatok leszorításában találná meg. A kormány egyébként azt szeretné, ha a szeptember 6-án kezdődő héten napirendre tűznék, s még azon a héten be is fejeznék a 24-féle közteherviselést szabályozó törvény módosításának a vitáját, vagy legalábbis annak általános részét. "Nem kell túl nagy fantázia ezek után ahhoz, hogy kitaláljuk, milyen vitát is szeretne a kormány. Lehetőleg semmilyent" — ahogyan Orbán Viktor 1991 decemberében mondta. Az eddiginél hosszabb várakozásra számíthatnak a magyar határ bel- és külföldi átlépői azt követően, hogy szeptember 1-jétől kötelezően regisztrálják őket. Mindezt a szervezett bűnözés elleni, most hatályba lépő törvénycsomagnak a határőrizeti törvényt módosító része írja elő. Ennek értelmében bűnüldözési és bűnmegelőzési érdekből a határőrség a határátlépők adatait visszatérésük, illetve távozásuk után legfeljebb 90 napig kezelheti. Növelheti a sorállást, hogy a közúti határátkelőhelyek közül egyelőre csak a tiszabecsin van automata útlevélolvasó gép, a határállomások nagy többségén az adatokat kézzel kell begépelni a rendőrségi körözési adatbázissal összeköttetésben lévő számítógépbe. Az ideiglenesen vagy időszakosan működő kisebb határátkelőhelyek némelyikén még számítógép sincs, így ott teljesen manuálisan folyik majd a nyilvántartás, az esetleges névelírások így az utazók visszatérésekor fennakadást okozhatnak. "Az automatikus regisztráció bevezetése pénzkérdés" — mondta a HVG-nek Krisán Attila határőrségi szóvivő, hozzátéve, hogy terveik szerint hamarosan legalább a magyar-ukrán és a magyar-román határszakasz öt nagy átkelőhelyén üzembe állhatnak az útlevélolvasó gépek. Más kérdés, hogy a határőrség egyelőre új státusokat sem kapott az új feladatok mellé; a több munkát — mint Krisán Attila mondta — rugalmas helyi munkaszervezéssel kívánják ellátni. A Jelcin orosz elnök korrumpálásával vádolt svájci vállalkozó (lásd cikkünket a 39. oldalon), Behgjet Pacolli 1992. január 30-án alapította a Mabetex Kft.-t Budapesten Györök Anitával, György Sándorral és Müller Andrással. Müller kivételével kezdetben a másik három tulajdonos egyszersmind a társaság ügyvezetője is volt. 1992. augusztus 21-én társai megvonták az aláírási jogot György Sándortól, mondván, "nem megfelelő intézkedéseket hajtott végre", 1996. május 29-étől pedig kizárólag Györök Anita vezeti a céget, amelynek a felszámolása 1997 áprilisában kezdődött. György Sándor ezekben az években társtulajdonosa volt annak a Nawa Bányászati és Kereskedelmi Kft.-nek is, amely hónapokkal a megalakulása előtt koncessziós szerződést kötött Kambodzsa állammal olajbányászati tevékenység folytatására (HVG, 1997. április 5.). A Nawa Bányászati Kft. ahhoz a Nawa cégcsoporthoz tartozott, amely a taxisblokád idején jelentette be, hogy az akkor hordónként 29 dolláros világpiaci árnál olcsóbban, 22-23 dollárért tud olajat szerezni. A társaság végül a Magyar Hitel Bank Rt.-vel szemben 2 millió dollárnyi tartozást hagyott hátra. Mindazonáltal az egyik Nawa-tulajdonos, Nádasdi István volt az alapítója annak a Zefirus-csoportnak, amely a Nyírfa néven elhíresült megfigyelési akció egyik célpontja volt. A NATO és Macedónia közötti viszony megromlásához látszik vezetni az a múlt szombati közúti baleset, amelyben életét vesztette Radovan Sztojkovszki macedón tárca nélküli miniszter, a felesége és 12 éves lánya. A Skopjéhez közeli karambolt egy norvég Kfor-katona okozta, aki járművével áttért az út másik oldalára, és nagy sebességgel belerohant a minisztert szállító gépkocsiba. A norvégot a macedón hatóságok őrizetbe vették, s közölték: nem adják ki Norvégiának. Skopje azzal vádolja a NATO-t, hogy minden eszközzel igyekszik akadályozni a baleset körülményeinek kivizsgálását, s az a célja, hogy a katona elkerülje a felelősségre vonást. Meg nem erősített jelentések szerint a NATO megkísérelte kicsempészni az országból a norvég katonát, s csak azt követően kerülhetett sor az őrizetbe vételre, hogy a belügyminiszter lezáratta Macedónia határait, s megtiltotta a repülők felszállását is. A baleset és az azt követő huzavona miatt megerősödtek Macedóniában a NATO-ellenes érzelmek, s a közakaratra hivatkozva a skopjei kormány felszólította a NATO-t, hogy azonnali hatállyal szüntesse be a Macedónia fölötti éjszakai gyakorlórepüléseket. A volt jugoszláv tagköztársaság évek óta a NATO-hoz való csatlakozást tekintette egyik fő célkitűzésének, de annak ellenére nem kapott ígéretet a felvételre, hogy területének átengedésével és az albán menekültek befogadásával segítette a koszovói válság megoldását. 2,25 milliárd forintos tőkeemeléssel mentette meg legnagyobb tulajdonosa, a Magyar Fejlesztési Bank Rt. (MFB) a Konzumbank Rt.-t. Így a kisbankban 95 százalék fölé emelkedik az MFB és az Állami Privatizációs és Vagyonkezelő Rt. együttes tulajdoni aránya — erről döntöttek a Konzumbank augusztus 31-ei rendkívüli közgyűlésén. A tőkeemelés célja a bank hitelintézeti törvénynek megfelelő működése, hiszen így nő a Konzumbank saját tőkéje a jegyzettel azonos szintre, 5 milliárd forintra. A bank idei első féléves mérlege 973 millió forint hiányt mutatott, így 4,2 milliárd forint volt a saját tőkéje. Mivel augusztus végéig 1,1 milliárd forint céltartalékot kellett képeznie kockázatos kihelyezéseinek fedezésére, a bank eddigi deficitje körülbelül 1,5-2 milliárd forint. A veszteségek fő okozója egy tavaly kötött határidős részvényügylet; erre az Állami Pénz- és Tőkepiaci Felügyelet májusban indult s hamarosan lezáruló vizsgálata derített fényt. Kicserélték a Konzumbank vezető tisztségviselőit is: az igazgatóság új elnöke a lemondott Pázmándi Gyula helyett Baranyai László, az MFB ügyvezető igazgatója lett, alelnök pedig a júliusban távozott vezérigazgató, Szabóné Pákozdi Éva utódaként Szász Károly, akit egyben kineveztek vezérigazgatónak. A felügyelőbizottság újdonsült elnökévé Kovács Györgyöt, az MFB igazgatóját választották. Szeptember 30-áig valamennyi tanköteles gyermek iskolába járását igazolni kell ahhoz, hogy a családi pótlékot október 1-jétől esetükben felváltó — de azzal megegyező összegű — iskoláztatási támogatást megkaphassák. A közoktatási intézmények által kiadott igazolásokat a családipótlék-folyósító szervhez (vagyis a munkáltatóhoz, illetve az egészségpénztárak kirendeltségeihez) kell eljuttatni — tájékoztatta a HVG-t Lakner Zoltán, a Szociális és Családügyi Minisztérium helyettes államtitkára. Az előírás nem vonatkozik a továbbra is családi pótlékban részesülőkre, tehát a tanköteles korúnál fiatalabb, illetve a tartós betegségük vagy fogyatékosságuk miatt emelt szintű családi pótlékra jogosult gyermekek szüleire. Az idén, miután január 1-jétől ismét alanyi jogon jár az ellátás, a tavalyinál 160 ezerrel több, mintegy 2,2 millió gyermek után fizet a központi költségvetés összesen 134 milliárd forint családi pótlékot, illetve iskoláztatási támogatást, amely 16 éves korig, továbbtanulás esetén viszont legfeljebb 20 éves korig jár. Egyelőre nem tudni, hogy 2000-től emelkedik -e a járandóság összege, de az bizonyos, hogy a gyed ismételt bevezetésére 36 milliárd, a gyermekek utáni adókedvezmény növelésére 12 milliárd, a nehéz körülmények között élő 900 ezer gyermeket érintő gyermekvédelmi támogatás 8 százalékos emelésére 8,5 milliárd forint többletforrást szán a kormány. A szárazföldi vezérkari főnöki posztról korábban leváltott Preininger Ambrus altábornagy mégis marad — ezúttal így határozott Szabó János honvédelmi miniszter, visszavonva saját, februári döntését. "Különösen fontos, hogy a kulcsfontosságú beosztásokba a célirányosan erre felkészült, szakmailag rátermett vezetők kerüljenek" — bizonygatta január végén döntése tervszerűségét a miniszter. Az angolul nem tudó Preininger altábornagyot — közös megegyezéssel — ki is nevezték a csak neki kreált szárazföldi főszemlélői posztra, de nem lépett hivatalba, ahogy a helyére kinevezett Havril András vezérőrnagy ceglédi hadosztályparancsnok sem. Havril most tehát marad, ahogy az utódának kiszemelt Nagy Tibor dandártábornok, a Klapka György lövészdandár parancsnoka is. A Honvédelmi Minisztérium által nem kommentált pálfordulás mögött a HVG értesülései szerint Végh Ferenc vezérkari főnök távozása, illetve Fodor Lajos vezérezredes kinevezése áll, vagyis az, hogy Szabó miniszter nem a régi, hanem az új főkatona által kiszemelt "kádereket" kíván kinevezni. A kőolajra és kőolajtermékekre kivetett exportilleték drasztikus emelésére tett javaslatot a múlt pénteken az orosz kormány külkereskedelmi védőintézkedésekkel és vámtarifákkal foglalkozó bizottsága. A javaslat értelmében a nyersolaj után tonnánként az év elején bevezetett illeték dupláját, azaz 10 eurót kell kifizetnie az exportőröknek. Elvi döntés született arról, hogy a motorbenzinre tonnánként 20, a dízelolajra és pakurára 9-14 eurós exportilletéket vetnek ki, az adók pontos mértékét azonban csak a jövő héten határozzák meg, s azután kerül a kabinet elé végleges jóváhagyásra. Az intézkedés a tervek szerint október 1-jétől lép életbe. Mihail Kaszjanov pénzügyminiszter hangsúlyozta, hogy az illeték emelését nem fiskális szempontok indokolták, hanem az utóbbi hónapokban országszerte tapasztalható üzemanyaghiány megszüntetése, illetve az áremelkedés letörése. Az olajtársaságok kompenzációként szeptemberben lehetőséget kapnak köztartozásaik átütemezésére. Egyidejűleg a kormánybizottság indítványozta a motorolajok behozatali vámjának növelését. A legnagyobb olajtársaságok máris kifogásolják az exportilleték emelését, valamint azt, hogy az állami duma elé terjesztett jövő évi költségvetési törvényjavaslat szerint az üzemanyagok és motorolajok jövedéki adóját több mint a háromszorosára emelnék. Az olajcégek szerint a kiviteli korlátozások következtében aligha növekszik az üzemanyag-kínálat a belső piacon, mert a benzinár-emelkedés alapvető oka a világpiaci és a belső árak közötti másfél-kétszeres különbség. Mint moszkvai külkereskedelmi forrásokból a HVG megtudta, az exportilleték felemelése alapvetően nem drágítja a csaknem teljes egészében Oroszországból származó magyar kőolajimportot, mert az áralku kiindulási alapja a mindenkori világpiaci ár. Az orosz eladók mindenesetre az új szerződések megkötésekor bizonyára megpróbálják majd áthárítani növekvő terheik egy részét a külföldi vásárlókra. Robbanóanyaggal megrakott teherautó repült a levegőbe a múlt szerdára virradóra az afganisztáni Kandahárban, a Talibán szélsőséges mozgalom központjában, a tálibok vezetője, Mohamed Omár fallal körülvett rezidenciája mellett. A mullah sértetlenül megúszta a merényletet, amelyben tízen — köztük Omár több testőre — meghaltak, negyvenen megsebesültek. Ez volt az első komolyabb robbantásos merénylet a tálibok kezén lévő ellenőrzött területeken azóta, hogy a mozgalom 1996-ban kiterjesztette uralmát Afganisztán jelentős részére. Omár szombati nyilatkozatában kizárta, hogy az Egyesült Államoknak köze volna a merénylethez, de hozzátette, külföldiek állnak a háttérben. A vezér egyetlen országot sem nevezett meg, a Talibán mindazonáltal főként Iránt és Oroszországot vádolja az utolsó, még talpon maradt ellenségének, Ahmed Sah Maszúd tádzsik hadúrnak a támogatásával. A merényletre akkor került sor, amikor a tálibok kiterjedt hadműveleteket folytatnak Maszúd erői ellen. Afganisztánban és Pakisztánban iszlámista vezetők azzal fenyegették meg Washingtont, hogy ha megismétli az afganisztáni terroristaközpontok elleni egy évvel ezelőtti támadásait, akkor amerikai érdekeltségeken állnak bosszút. Az Egyesült Államok és a Talibán közötti feszültség forrása a tálibok nőkkel való bánásmódja, az afganisztáni ópiumtermelés és a Washington által terrorizmussal vádolt Osszáma bin Laden szaúdi születésű iszlámista feltehető afganisztáni tartózkodása. Az osztrák hatóságok — a hágai Nemzetközi Törvényszék titkos körözési listája alapján — a múlt héten őrizetbe vették Momir Talicsot, a boszniai Szerb Köztársaság hadseregének vezérkari főnökét. Azzal vádolják, hogy ő volt az egyik vezetője az északkelet-boszniai térségben élő nem szerb lakosság durva elűzését célzó 1992-es etnikai tisztogató akcióknak. Talicsot, aki az eddigi legmagasabb rangú elfogott tiszt, a múlt hónapban Boszniában kézre kerített Radoslav Brdjanin egykori boszniai szerb miniszterelnök-helyettessel együtt állítják majd a törvényszék elé. Szerb vádak szerint a nemzetközi közösség Talics "elrablásával" destabilizálja a boszniai helyzetet. Kizárólag felső utasításra cselekedtünk — mondják egybehangzóan az osztrák külügyi, belügyi és igazságügyi tárca illetékesei, miután a múlt hét szerdán ők hajtották végre az 57 esztendős Talics letartóztatását. A tábornok teljesen gyanútlanul érkezett arra a bécsi szemináriumra, amelynek témája egy katonai doktrína kidolgozása volt Bosznia-Hercegovina számára. Letartóztatásakor nem tanúsított ellenállást, így nem is bilincselték meg. A sikeres akció után Hágába vitték. A volt Jugoszlávia területén elkövetett háborús bűncselekményeket kivizsgáló törvényszék folytatja a küzdelmet azért is, hogy az igazságszolgáltatás kezére jussanak a jelenleg Horvátországban tartózkodó horvát nemzetiségű vádlottak is: Louise Arbour főügyész az ENSZ Biztonsági Tanácsához eljuttatott dokumentumban hivatalosan is az együttműködés szabotálásával vádolta Horvátországot. Pénteken késő este lemondott hivataláról Robert Mroziewicz, a lengyel hadsereg NATO-ba való integrálásáért felelős védelmi miniszterhelyettes, miután a vezető politikai tisztségek betöltőinek átvilágítását végző egyik ügyész megkérdőjelezte azt az állítását, hogy nem működött együtt az 1989 előtti kommunista időszak titkosszolgálatával. A nyolcvanas években antikommunista aktivistaként tevékenykedő Mroziewicz a Zycie napilapnak elmondta: úgy érzi, a gyanú árnyékában nem maradhat olyan poszton, ahol katonai titkokhoz férhet hozzá. A lengyel átvilágítási törvény az idén lépett életbe, s a rendelkezései szerint az, akit a hatálya alá eső választott tisztségviselők és vezető politikusok közül a múltjával kapcsolatban hazugságon kapnak, pénzbírsággal és a közhivataltól való 10 éves eltiltással számolhat. A múlt héten távozott a varsói jobbközép kormány családügyi minisztere, Kazimierz Kapera is, akit egy hónapja élesen bíráltak, mert annak a véleményének adott hangot, hogy ha a "fehér faj" nem szaporodik elég gyorsan, akkor Európa elveszíti befolyását a "sárga fajjal" szemben. 
