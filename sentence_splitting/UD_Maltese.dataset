Fil-qalba tal-Partit Laburista tfaċċat kontroversja ġdida wara li fil-laqgħa politika laburista tal-Ħadd li għadda fi Pjazza Castro fin-Naxxar, Jason Micallef tpoġġa fuq siġġu wara l-leader biex waqt id-diskors ta' Muscat ikun viżibbli ħafna. Kien hemm saħansitra nies fil-core group ta' Joseph Muscat li jiltaqa' regolarment fir-raba' sular fiċ-Ċentru Nazzjonali Laburista fil-Ħamrun, li ma qablu xejn li Jason jitpoġġa f'post daqshekk prominenti aktar u aktar issa li se jkun kandidat tal-elezzjoni ġenerali. Jason Micallef fil-fatt kien bilqiegħda f'dik il-parti fejn is-siġġijiet kienu immarkati RESERVED u allura ċertament li din il-mossa seħħet bil-barka tat-tmexxija laburista. Skont informazzjoni żvelata mill-harġa ta' din il-ġimgha tal-gazzetta Il-Mument, issa anke nies li jattendu għal-laqgħat tal-core group ta' Muscat qed jistaqsu fil-miftuħ x'qed iwassal biex il-Mexxej Laburista qed jidher il-ħin kollu li qed iċedi għall-pressjoni ta' Jason Micallef. Jidher ukoll li d-determinazzjoni ta' Jason Micallef li, fl-aħħar mill-aħħar, jikkontesta l-elezzjoni ġenerali minkejja dak li kien ħabbar Muscat ħarbtet ukoll pjan ieħor tal-core group ta' Muscat dwar kandidaturi ġodda fid-distrett. Hu magħruf li l-pjan oriġinali għad-distrett li jiġbor fih il-Mosta, Ħ' Attard, Ħal Balzan u l-Imdina, kien li bħala super candidate joħorġu lil Alex Muscat, żagħżugħ li ġab l-akbar numru ta' voti fost il-kandidati laburisti fl-aħħar elezzjoni tal-Kunsill Lokali tal-Mosta. Alex Muscat kien ippumpjat ħafna mill-media laburista matul il-kampanja għall-kunsilli lokali u fil-Mosta ġriet ix-xnigħa li kien il-Leader stess li riedu bħala s-sindku l-ġdid tal-Mosta. Din il-kampanja favur Alex Muscat kienet dgħajfet għal kollox lid-Deputat Laburista Anthony Agius Decelis li l-mara tiegħu kienet il-Viċi Sindku tal-kunsill diżastruż tal-Mosta u li ma tħallietx toħroġ għall-elezzjoni. Tant iddgħajfet il-pożizzjoni ta' Agius Decelis fil-Mosta li l-kandidat li imbotta t-tim tiegħu fl-elezzjoni tal-Mosta, baqa' l-art. Min-naħa l-oħra, Anġlu Farrugia, Deputat Mexxej Laburista u deputat fl-istess distrett, irnexxielu jtella' tliet canvassers tiegħu f'dan il-kunsill. Bid-determinazzjon ta' Jason Micallef li jikkontesta l-elezzjoni ġenerali, jidher li l-pjan tal-core group ta' Muscat tar mar-riħ. Aktar minn hekk, sorsi fil-qalba tal-PL qalu li favur tiegħu Jason Micallef għandu wkoll lid-Deputy Leader l-ieħor, Toni Abela, u dan qed idejjaq ukoll lill-core group ta' Muscat. Il-mistoqsija l-kbira wara dan kollu, tibqa' - Allura għaliex Muscat qed ikollu jċedi daqstant lil Jason Micallef? L-Assoċjazzjoni tal-Kunsilli Lokali kontra l-mod kif twaqqaf il-MEUSAC L-Assoċjazzjoni tal-Kunsilli Lokali ma taqbilx mal-mod kif il-Gvern waqqaf mill-ġdid il-Kumitat ta' Azzjoni bejn Malta u l-Unjoni Ewropea magħruf bħala l-MEUSAC. Illum għandha konferma li l-Assoċjazzjoni tal-Kunsilli Lokali pprotestat ma' l-Awtoritajiet dwar il-fatt li l-Gvern qabad u ddeċieda li lill-Assoċjazzjoni ma jinvolvihiex fil-core group tal-Kumitat ta' Azzjoni bejn Malta u l-Unjoni Ewropea. Fl-aħħar tax-xahar l-Assoċjazzjoni kienet infurmata li se tkun involuta biss f'wieħed mis-sottokumitati tal-MEUSAC. Qabel is-sħubija ta' Malta fl-Unjoni Ewropea l-MEUSAC kien il-qafas ta' konsultazzjoni bejn il-Gvern, is-soċjetà ċivili, l-imsieħba soċjali u l-partiti politiċi. Wara d-dħul ta' Malta fl-Unjoni Ewropea l-MEUSAC kien iżżarma iżda issa reġa' twaqqaf mill-ġdid u nhar il-Ħamis iltaqa' għall-ewwel darba. Ikkuntattjat minn din il-gazzetta Jimmy Magro, Segretarju Eżekuttiv tal-Assoċjazzjoni tal-Kunsilli Lokali, ikkonferma r-rabja tal-Assoċjazzoni. "Mhux aċċettabbli li l-Gvern ħa din il-pożizzjoni fil-konfront tal-Kunsilli Lokali," saħaq Magro. " Hu fl-interess taċ-ċittadin li kull Kunsill Lokali jkun rappreżentat mill-Assoċjazzjoni fil-Core Group u mhux f'sempliċi kumitat wieħed. Dan għaliex fil-MEUSEC jittieħdu deċiżjonijiet dwar proġetti kbar tal-Unjoni Ewropea li jolqtu direttament lill-lokalitajiet, " spjega Magro. Numru ta' sindki li tkellmu magħna sostnew li l-attitudni tal-Gvern hi nkwetanti aktar u aktar meta fuq quddiem nett fit-twaqqif mill-ġdid tal-MEUSAC hemm involut l-eks sindku Nazzjonalista Chris Said li issa hu s-Segretarju Parlamentari responsabbli mill-kumitat. "Konna nippretendu li Chris Said, għad għandu għal qalbu l-' kawża ' u l-kontribut tal-Kunsilli Lokali fis-soċjetà," saħaq sindku Nazzjonalista fin-naħa t'isfel ta' Malta. " Din mhix kwistjoni politika. "Il-maġġoranza tas-sindki ta' Malta u Għawdex żgur tal-istess fehma" qalet Claudette Abela Baldacchino Viċi President tal-Assoċjazzjoni tal-Kunsilli Lokali. "Il-Gvern kellu d-dmir li jara li l-Kunsilli jkunu proattivi billi jkunu preżenti fil-core group mhux biss f'sotto kumitat," sostniet Abela Baldacchino li fi ħdan l-Assoċjazzjoni hi responsabbli wkoll mill-qasam nazzjonali. " Din hi xi ħaġa serja li qed tikxef ċerti attitudnijiet min-naħa tal-Gvern. Mhix l-ewwel darba li l-Assoċjazzjoni tħalliet barra minn livelli ta' deċiżjonijiet importanti. L-istess storja rrepetiet ruħha fil-Kunsill għall-Iżvilupp Ekonomiku u Soċjali, l-MCESD. Anki hawn, il-Gvern għażel li jħalli lill-Assoċjazzjoni 'l bogħod mill-qafas tad-deċiżjonijiet. " " Il-proġett tal-bini ta' mina taħt il-baħar bejn Malta u Għawdex għandu jgħin biex iż-żgħażagħ Għawdxin jibqgħu jgħixu f'Għawdex. Dan ikun ifisser li Għawdex ma jibqax b'popolazzjoni li dejjem qed tixjieħ. " Hekk qal lil IL-ĠENSillum online kelliem għas-Segretarjat Parlamentari għall-Kunsilli Lokali u Konsultazzjoni Pubblika dwar il-possibbiltà ta' bini ta' tunnel taħt il-baħar bejn Malta u Għawdex. Hu żied jgħid li l-għan aħħari tal-proġett hu li jgħaqqad il-gżira u l-ekonomija ta' Għawdex mal-mainland u l-ekonomija ta' Malta. B'hekk, fi kliemu, "Għawdex ma jibqax żvantaġġjat mill-insularità doppja". Saħaq ukoll li dan għandu jgħin, fost l-oħrajn, biex jinħolqu aktar impjiegi f'Għawdex, kif ukoll biex l-Għawdxin ma jibqax ikollhom raġuni għalfejn jirrilokaw f'Malta, iżda jkunu jistgħu jibqgħu jaħdmu fi gżirithom. Qal ukoll li bis-saħħa ta' dan il-proġett il-ħinijiet ta' stennija u tal-ivvjaġġar jonqsu. Kien f'Jannar li għadda li l-proġett tal-mina ta' taħt il-baħar bejn Għawdex u Malta ħareġ mill-ġdid fil-beraħ wara suġġeriment li għamel l-eks ċermen tal-kumpanija Gozo Channel Joe Borg waqt żjara li l-Prim Ministru Dr Lawrence Gonzi għamel fil-fabbrika tiegħu, biex il-Gvern jibni "triq permanenti" bejn iż-żewġ gżejjer. Ftit jiem wara s-Segretarju Parlamentari Dr Chris Said pubblikament sostna l-argument tas-Sur Borg u qal li skont stima li saru, dan il-proġett għandu jiġi jiswa madwar € 150 miljun. Mistoqsi dwar fejn wasal l-istudju li kellu jibda rigward il-possibbilità li tinbena din it-tunnel bejn Malta u Għawdex, il-kelliem għas-Segretarjat qal li Dr Chris Said kien ilu jiddiskuti din l-idea għal diversi xhur ma' għadd ta' imprendituri Għawdxin, membri tal-Gozo Business Chamber. Saħaq ukoll li bħalissa Transport Malta qed tħejji studju preliminari msejjaħ pre- feasibility study biex tevalwa jekk il-progett jistax isir jew le. Tenna li bħalissa Transport Malta qed tiġbor id-dokumentazzjoni kollha meħtieġa biex tkun tista' tħejji dan l-istudju preliminari. " Dr Chris Said hu tal-fehma li wara l-pre- feasibility study, iridu jsiru għadd ta' studji xjentifiċi oħra biex jidħlu fil-fond ta' diversi aspetti relatati ma' proġett bħal dan. Fost l-oħrajn iridu jsiru l-istudji dwar il-vijabilità tal-proġett, studju ġeologiku u siżmiku, studju fuq l-effett li dan il-proġett ikollu fuq l-ekonomija u s-soċjetà Għawdxija u studju dwar l-impatt ambjentali, " saħaq il-kelliem għas-Segretarjat. U proġett dwar dan, ladarba jsir, x'impatt jista' jkollu fuq il-kumpanija Gozo Channel? Dwar dan il-kelliem għas-Segretarjat żvela li hemm propost studju ieħor li għandu jidentifika metodi kif il-Gozo Channel tista' tiddiversifika u tibda toffri servizzi ġodda. Enfasizza li t-tunnel m'għandux jitqies bħala servizz alternattiv għas-servizz tal-Gozo Channel, iżda skont hu, "it-tnejn għandhom joffru servizzi kumplimentari". Fir-rigward tal-investiment li hemm bżonn biex jinbena t-tunnel il-kelliem għas-Segretarjat qal li l-istudji li qed isiru bħalissa huma intiżi, fost l-oħrajn, biex iwasslu għal stima tal-proġett. Żied jelabora li qed isir tqabbil ukoll ma' proġetti oħra, li kienu jinvolvu l-bini ta' mini taħt qiegħ il-baħar u li dawn jistgħu jagħtu indikazzjoni ta' kemm jiswew dawn it-tipi ta' proġetti. Mitlub jikkummenta dwar jekk il-bini ta' din it-tunnel jistax jaffettwa l-fawna tal-baħar, huwa wieġeb li " l-istudju ambjentali li se jsir għandu jistabbilixxi proġett bħal dan x'effett jista' jkollu fuq l-ambjent marittimu. Wieħed irid iżomm f'moħħu li t-tqattiegħ tal-blat se jsir taħt qiegħ il-baħar u għaldaqstant qiegħ il-baħar innifsu mhux se jintmiss. " Temm jgħid li għaldaqstant mhux mistenni li jkun hemm effett fiżiku fuq il-fawna f'qiegħ il-baħar bejn Malta u Għawdex. Madanakollu sostna li dan jista' jiġi stabbilit biss meta jsiru l-istudji xjentifiċi meħtieġa. Il-Prim Ministru Ingliż David Cameron biddel fehmtu u mhux se jintervjeni dwar il-prezz dejjem jogħla tal-petrol fir-Renju Unit. Hekk kif il-prezz tal-fuel fil-pajjiż din il-ġimgħa laħaq livelli rekord. Cameron mar pass lura fuq wegħda elettorali li kien għamel li jintervjeni biex inaqqas il-prezz tal-petrol jekk dan jogħla ħafna. Dikjarazzjoni li kien irrepetiha l-ġimgha li għaddiet. Dakinhar il-PM Ingliż kien qal li l-Gvern tiegħu qed jikkunsidra li jdaħħal sistema li tistabilizza ż-żidiet fil-prezz tal-fuel, bil-Gvern inaqqas it-taxxa fuq il-fuel meta l-prezz tiegħu jiżdied, biex il-familji Ingliżi jħossu inqas il-qarsa fuq il-bwiet. Madankollu, ż-żidiet tal-aħħar sigħat, jidher li wasslu lil Cameron biex jerġa' lura minn dak li qal ftit jiem ilu u issa qed iwissi lis-sewwieqa biex ma jittamawx wisq. Hu qal li xorta staqsa lit-Teżor biex jistudja mezz kif titwettaq dik li kienet wegħda elettorali tat-Tories, madanakollu kompla li din hi xi ħaġa ferm diffiċli. Fir-rapport dwar dak li qal Cameron pubblikat fil-gazzetta Ingliża The Telegraph, jingħad li l-prezz tal-petrol fir-Renju Unit kompla jilħaq livell rekord minħabba ż-żieda imposta mill-Gvern Ingliż fid-dazju u anke fil-VAT fuq il-fuels - żidiet li daħlu fis-seħħ mill-bidu tas-sena. B'żieda oħra simili mistennija għal April li ġej. Dan kollu wassal biex litru petrol irreġistra l-akbar żieda f'ġurnata waħda, li qatt kienet irreġistrata f'perjodu ta' sena. Fl-Ingilterra hu stmat li s-sewwieqa qed jonfqu mal-10 miljun lira sterlina iktar kuljum fuq petrol milli kienu jonfqu sena ilu. Il-Prim Ministru Ingliż fl-aħħar sigħat esprima wkoll thassib dwar ir-rata dejjem tiżdied tal-għoli tal-ħajja, li qal li tiela' 'l fuq minħabba ż-żieda fil-prezz taż-żejt u ta' oġġetti oħra. Ir-rapport f'The Telegraph dwar dak li qal Cameron isegwi rapport ieħor ppubblikat mill-istess gazzetta 24 siegħa qabel, din id-darba dwar dak li qalet l-Aġenzija Internazzjonali tal-Energija - li wissiet li l-prezz internazzjonali taż-żejt qed joqrob lejn punt kritiku fejn jista' jhedded l-irkupru ekonomiku globali. Dan hekk kif iż-żejt qabeż id-90 dollaru l-barmil biex illum jinsab fl-ogħla livelli minn Ottubru 2008 'l hawn. Fl-Ingilterra stess kumpaniji kbar bhall-BP qed jantiċipaw li fil-ġimgħat li ġejjin jista' saħanistra jaqbeż il-mitt dollaru. Filwaqt li Malta qatt ma setgħet tinjora r-relazzjonijiet mal-Libja, pajjiż ġar tagħha, meta ġie l-mument tal-verita' ma qagħditx lura milli tgħid li hu abjad, abjad u iswed, iswed. Il-qtil bl-addoċċ tal-popolazzjoni ċivili, fi protesti paċifiċi qabel ma l-kunflitt iddeġenera fi gwerra, hu inaċċettabbli. Hekk sostna l-Viċi Prim Ministru u Ministru tal-Affarijiet Barranin Tonio Borg meta fetaħ il-laqgha tal-Core Group tal-Meusac, li kellu fuq l-aġenda is-sitwazzjoni fil-Libja. " Il-Libja hu pajjiż viċin wisq biex jiġi injorat, ikun min ikun fil-Gvern. Iżda Gvern li joqtol lil niesu stess mhux biss jitlef il-kredibilta' iżda wkoll il-leġittimita' ", tenna Tonio Borg. Tonio Borg qal li l-ewwel prijorita' kienet li jsir kuntatt mal-Maltin fil-Libja li għalkemm kien numru żgħir ta' ftit inqas minn 350, dan ma kienx mingħajr diffikultajiet għaliex dawn il-Maltin kienu sparpaljati mal-Libja kollha inkluż f'rigs taż-żejt fil-baħar u fid-deżert. Hu rrifjuta l-akkużi li l-Gvern Malti qed jimxi bi djufija. Malta ma qgħaditx lura u kienet fost tal-ewwel li nkorporat is-sanzjonijiet tan-Nazzjonijiet Uniti u l-Unjoni Ewropea fil-leġislazzjoni tagħha. Tonio Borg sostna li Malta osservat l-obbligi tagħha billi tat l-għajnuna li ġiet mitluba lilha mill-koalizzjoni, iżda bħalma għamlu pajjiżi oħra, Malta għamlet għażla ħielsa biex ma tipparteċipax attivament f'din l-operazzjoni. Mhux dgħufija li wieħed ikun prudenti, kompla Tonio Borg. L-ajruport hu l-uniku assi, importantissimu, biex Malta ma tkunx maqtugħha mill-bqija tad-dinja. Kif iddikjara wkoll il-Prim Ministru Lawrence Gonzi, Malta hi 300 km biss 'il bogħod mill-Libja u l-prijorita' tibqa' s-sigurta' tal-pajjiż u tal-poplu Malti. Dan minbarra li hemm diversi ajruporti militari ftit 'il bogħod minn Malta li qed jaqdu l-funzjoni biex jinfurzaw in-No Fly Zone. Tonio Borg qal li jekk wieħed iħares 'il quddiem, hemm tliet xenarji possibbli fil-Libja, rebħa għar-ribelli b'bidla fil-Gvern, rebħa għar-reġim attwali li jkun riformat jew li l-pajjiż ikun de facto maqsum u jkun hemm kunflitt iffriżat. F'dan ir-rigward, il-Gvern Malti se jibqa' josserva u japplika is-sanzjonijiet kollha iżda Tonio Borg iddikjara li l-Gvern mhux se jindaħal lil min ikompli b'kummerċ mal-Libja li ma jkunx milqut mis-sanzjonijiet. Skont l-aħħar ċifri, l-esportazzjoni lejn il-Libja tammonta għal 80 miljun ewro. minn Anton Refalo Il-' grundnorm ' ta' Lawrence Gonzi Il-Prim Ministru għoġbu jiċċelebra l-14-il anniversarju mill-elezzjoni tal-1998, meta waqa' l-Gvern ta' Alfred Sant billi mar f'laqgħa f'Firenze u indirizza laqgħa tal-Partit Popolari Ewropew jew il-Grupp Parlamentari Ewropew konservattiv li l-PN jifforma parti minnu, u għamel taħdita mpressjonanti li fiha qal li l-valuri għandhom jiġu qabel il-voti! Iva, sewwa qrajt, hekk qal. Issa jekk kien hawn bniedem li tabilħaqq wettaq dan il-prinċipju, ma kienx Lawrence Gonzi, imma Alfred Sant. Sant wera li l-politikant serju li jqis ir-rwol tiegħu bħala missjoni biex itejjeb il-ħajja tal-poplu tiegħu, ipoġġi l-prinċipji qabel il-karriera politika tiegħu personali. Meta beda jidher ċar li l-maġġoranza parlamentari tiegħu kienet kundizzjonali u nstabbli, hu poġġa fil-ġemb kwalunkwe kalkolu ta' x'kien jaqbillu personalment u ta lura l-mandat tiegħu f'idejn il-poplu. Min-naħa l-oħra, huwa ferm diffiċli li tirrikonċilja dak li qal Gonzi meta hu ġie ffaċċjat minn sitwazzjoni parlamentari tixbaħ lil dik li ffaċċja Sant fl-1998, jekk mhux agħar. Anzi minflok għaraf il-ġest ta' ġentlom ta' Sant, iddieħak bih u fil-fatt għamel minn kollox biex jibqa' mkaħħal mal-poter anke jekk m'għandux maġġoranza parlamentari. F'għajnejn Ċikku l-Poplu, għall-Partit Nazzjonalista l-poter u l-voti jiġu qabel kull ħaġ' oħra, saħansitra qabel l-interess tal-poplu u l-istabilità parlamentari meħtieġa biex tassikuraha. Dom Mintoff ukoll, fl-aqwa tal-karriera politika tiegħu, għażel il-valuri qabel il-voti, billi rriżenja għal darba, darbtejn u dan meta kien Prim Ministru, u mill-Oppożizzjoni baqa' jippreżenta lill-poplu l-prinċipji progressivi tiegħu sakemm dawn ġew aċċettati mill-elettorat. M'għażilx li joqgħod komdu jsaħħan is-siġġu tal-poter. Mal-Partit Popolari Ewropew, Gonzi tkellem b'mod ossessjonat kontra r-relattiviżmu. Għax fil-' ferma mentis ' tiegħu, Gonzi għandu ċerti ideat fissi li minnhom kull min jiddevja jitqies li huwa eretiku. Din il-viżjoni ċerta, fissa u komda tad-dinja hija sintomatika ta' min jgħix komdu komdu f'bozza minn ċkunitu sakemm imut - jekk mhux ukoll wara, għax jgħidulu li jekk jimxi ma' ċerti regoli fissi, immutabbli, u li jrid jaċċetta b'għajnejh magħluqin, ċertament isalva u wara li jkun gawda f'dan il-wied tad-dmugħ (għall-oħrajn) imur ukoll igawdi wara. Dan hu raġunar tal-magħżulin dominanti li jissieltu kontra l-ġlied għall-ugwaljanza u għall-emanċipazzjoni ta' gruppi soċjali emarġinati billi jakkużawhom bir-relattiviżmu; billi jgħajruhom li mhux kull ma wieħed jixtieq bilfors ikun tajjeb. Għal nies li jirraġunaw bħal Gonzi, il-ġid komuni iktar jeżisti fil-kamp morali, milli fil-kamp ekonomiku u soċjali. U l-morali hija bilfors waħda, jiġifieri kif jaraha hu. Hekk fil-kwistjoni tad-divorzju, Gonzi vvota fil-parlament kontra r-rieda ċara u tonda tal-poplu kif espressa fir-referendum; anke jekk fl-istess nifs qal li kien se jassikura li l-liġi tgħaddi mill-parlament. Każ klassiku ta' min b'kuxjenza trankwilla (?) irid jgħoġob lil Alla u lix-Xitan fl-istess ħin. Għax Gonzi jemmen fi speċi ta' ' grundnorm ', jiġifieri liġi bażika u li ma tinbidel qatt li l-liġijiet l-oħrajn kollha jridu jaqblu magħha. Imma liġi bħal din ma teżistix tabilħaqq, u hija frott tal-istħajjil ta' xi wħud. Ma jammettix li fis-soċjetà jista' jkun hemm - u fil-fatt hemm - gruppi differenti li għandhom valuri differenti, li jistgħu jkunu ugwalment validi. Però għal Gonzi din il-' grundnorm ' qajla teżisti barra mill-parametri tal-moralità fil-qasam familjari u psikosesswali. Hekk ma ra xejn ħażin billi f'xenarju ta' sitwazzjoni ekonomika diffiċli, jippriedka l-awsterità lili u lilek filwaqt li hu żied lilu nnifsu u lil sħabu € 500 fil-ġimgħa. U mhux biss. Dan għamlu bil-ħabi. U dan meta gvernijiet oħrajn, ta' pajjiżi li aħna biċċa tikka ħdejhom, naqqsu s-salarji tal-ministri tagħhom b'sinjal ta' solidarjetà mal-poplu tagħhom. Saħansitra anke r-Reġina tal-Gran Brittanja naqset in-nefqa tagħha b'sinjal ta' empatija mas-sudditi tagħha. Imma Gonzi għażel li jonfoq € 80 miljun fuq parlament ġdid minflok li jagħti prijorità lil setturi bħal tas-saħħa jew almenu lill-infrastruttura bażika. Għażel ukoll li jibni powerstation b'teknoloġija li tniġġeż u tmarrad lin-nies, minflok għażel waħda iktar nadifa. U lanqas twassal il-' grundnorm ' ta' Gonzi li jirrispetta lir-rieda tal-poplu. Qabel ir-referendum, huwa qal li l-kwistjoni tad-divorzju kienet l-iktar kwistjoni importanti għall-pajjiż; iktar importanti mill-ekonomija. Mela jekk il-poplu riedu, u huwa ma ridux, għax ma rriżenjax? Din kienet tkun l-iktar triq onorabbli, u l-unika triq iddettata minn dik il-' grundnorm ' veru tad-demokrazija: li l-poplu huwa sovran. Issa li waslet l-elezzjoni, addio ' grundnorm '. Qegħdin naraw l-istess xenarju tal-aħħar elezzjoni li għaddiet, meta ngħataw impjiegi, permessi tal-bini, pjaċiri ta' kull għamla u nfieq bla rażan. Tal-Labour qed iħejju għal elezzjoni! Minkejja li għad fadal madwar erba' snin u nofs, il-Partit Laburista bħalissa jinsab għaddej bi tħejjijiet intensivi għal elezzjoni ġenerali. Minn informazzjoni li għandu il-mument jirriżulta li l-ġimgħa d-dieħla l-Uffiċċju Elettorali tal-Partit Laburista, immexxi mill-Avukat Michael Falzon, is-Segretarju Internazzjonali, se jorganizza tliet seminars ' importanti ' għal strutturi differenti tal-Partit Laburista. Jirriżulta li s-seminars organizzati minn Michael Falzon huma mifruxa fuq tlett ijiem u se jsiru nhar l-Erbgħa, nhar il-Ħamis u nhar il-Ġimgħa li ġej fiċ-Ċentru Nazzjonali Laburista. Minħabba l-importanza ta' dawn is-seminars, għalihom qed ikunu mistiedna biex jipparteċipaw Deputati, uffiċjali tal-MLP, kandidati u dawk kollha li fl-aħħar elezzjonijiet kienu mdaħħlin fil-ħidma elettorali tal-Partit Laburista. Dawn is-seminars se jkunu indirizzati mill-Avukat Michael Falzon innifsu u minn uffiċjali oħrajn Laburisti li huma involuti fl-Uffiċċju Elettorali Laburista. Hu mistenni wkoll li tul dawn is-seminars, Michael Falzon jiffoka fuq il-ħidma li jrid iwettaq il-MLP bl-iskop li jżomm l-istess organizzazzjoni elettorali li bena. Fil-MLP, l-Uffiċċju Elettorali hu wieħed mill-aktar dipartimenti li għandhom appoġġ fost id-delegati Laburisti. Waħda mir-raġunijiet għal dan l-appoġġ hu l-fatt li l-Uffiċċju Elettorali Laburista hu mmexxi propju mill-Avukat Michael Falzon. Minkejja dan l-appoġġ, fil-MLP hemm ukoll diversi persuni li jippruvaw jostakolaw il-ħidma li jwettaq l-Avukat Michael Falzon. il-mument hu infurmat li l-Uffiċċju Elettorali Laburista hu mibni fuq nies li fil-passat kienu jappoġġjaw lill-ex kandidat Laburista Dennis Sammut. Tul is-snin, fil-MLP kien hemm diversi persuni fl-alleanza politika li tappoġġja lil Alfred Sant li ostakolaw lil Michael Falzon fil-ħidma tiegħu. Ir-raġuni ewlenija għal dawn l-ostakoli hi r-relazzjonijiet politiċi tajbin ħafna li jeżistu bejn Michael Falzon u George Abela, l-ex Deputat Mexxej Laburista. Michael Falzon kien l-uniku uffiċjal tal-MLP li fil-Konferenza Ġenerali ta' qabel l-aħħar elezzjoni kien ħa l-istess pożizzjoni ta' George Abela u ddikjara li kien kontra li ssir elezzjoni ġenerali bikrija. Minbarra dan, fil-Konfernza Ġenerali qabel l-aħħar elezzjoni ġenerali, Michael Falzon ukoll kien irrifera għad-diskors li jsir fil-MLP dwar l-Uffiċċju Elettorali Laburista. il-mument hu infurmat li fost dawk li fil-MLP jostakolaw il-ħidma ta' l-Uffiċċju Elettorali hemm persuni qrib is-Segretarju Ġenerali Laburista li anki kienu jipprotestaw minħabba l-ħlasijiet tas-sahra li kienu jingħataw lil xi persuni li kienu jaħdmu fl-Uffiċċju. Wara l-aħħar elezzjoni, fil-MLP kien hemm anki min ried jitfa' l-ħtija tat-telfa elettorali fuq l-Uffiċċju Elettorali mmexxi minn Michael Falzon u kien hemm anki min wettaq strateġija interna biex jassigura li Michael Falzon ma jikkontestax għall-kariga ta' Deputat Mexxej Laburista għall-Affarijiet tal-MLP. Sadattant fost delegati u partitarji Laburisti, hemm min qed imexxi l-kelma li jista' jkun li l-Gvern isejjaħ elezzjoni bikrija. Dan qed isir bl-iskop ewlieni li jippruvaw iqajmu interess u ftit entużjażmu fost il-partitarji Laburisti u fl-istrutturi Laburisti li bħalissa jinsabu demoralizzati għall-aħħar, għaxar xhur wara t-telfa elettorali kbira ta' Settembru li għadda. Sorsi fi ħdan il-MLP isostnu b'konvinzjoni li dawn l-erba' snin u nofs ta' din il-leġislatura huma determinanti għal Alfred Sant u l-alleanza politika li fil-MLP tappoġġjah, partikularment Evarist Bartolo u Mario Vella. Dan minħabba li bħalissa fil-MLP hemm ħafna li qed jopponu l-istil ta' din it-tmexxija iżda qed ikomplu jippreferu jistennew. Il-kontribuzzjoni ta' qarrej tat-TORĊA li kiteb lil Fr Colin Apap u li uża l-psewdonimu ' Favur il-Knisja ' ħallietni kważi bla nifs. Ma naħsibx li qatt iltqajt ma' taħlita hekk qarsa ta' miżinformazzjoni u mibegħda kontra persuni gay. Bħala żagħżugħ gay u attivist għad-drittijiet ugwali għal persuni leżbjani, gay, bisesswali u transgender, qed inkun akkużat li jien "saħta għall-umanità" mill-pinna tal-kontributur li pprefera jżomm ismu mistur. B'dak li kiteb, min bagħat din l-ittra qed juri li m'għandu l-ebda ħjiel dwar is-suġġett li qed jikteb dwaru. Filwaqt li ma nikkunsidrax lili nnifsi nisrani, niftakar li dak Alla, li din il-persuna għandha tant għal qalbha, qal ħafna dwar nies ipokriti, regħba, ostili, giddieba u ħallelin - iżda qatt ma semma xejn fuq persuni li jħobbu lil xi ħadd tal-istess ġeneru tagħhom. Possibbli li fis-sena 2010, il-kontributur - mgħammex kif inhu mill-preġudizzji li jħaddan - ma jirrealizzax li persuni gay jinsabu kullimkien fis-soċjetà u li jikkontribwixxu lejha kif tagħmel kull persuna oħra? L-unika differenza hi fl-attrazzjoni affettiva ta' persuni gay. Filwaqt li persuni eterosesswali jsibu l-milja tagħhom f'relazzjoni ta' mħabba ma' persuna tas-sess oppost, persuni omosesswali jagħmlu dan f'relazzjoni ma' persuna tal-istess sess. Għaldaqstant nissuġġerixxi li l-kontributur jiffoka l-enerġiji tiegħu fuq nies li tassew qegħdin ikunu ta' piż għas-soċjetà bl-għemil tagħhom. Huma l-mibegħda, il-ksenofibija, l-omofobija, il-preġuddizju, il-vjolenza, l-isfruttament, il-fundamentaliżmu reliġjuż u ħafna affarijiet oħra li huma "saħta għall-umanità". Huma dawn il-"pesti" li rridu neqirdu. Iżda żgur mhix l-imħabba ġenwina ta' bejn żewġ persuni adulti li qegħdin jgħixu ħajja deċenti ta' mħabba mal-maħbub / maħbuba tagħhom tal-istess sess, mingħajr ma jagħtu l-ebda fastidju lil ħadd - u li jibqgħu solidi fid-dedikazzjoni tagħhom lejn xulxin minkejja l-kliem ta' mibegħda bħal dawk ta' min jinħeba wara psewdonimi simili. Filwaqt li nfaħħar il-mod li bih Fr Colin tratta s-sitwazzjoni, sfortunatament l-atteġġament pożittiv tiegħu mhux daqstant komuni fil-knisja. Jien smajt b'widnejja lil saċerdot isejjaħ lil persuni gay ' aberrazzjoni tar-razza umana ' fuq l-istazzjon nazzjonali xi snin ilu, u lkoll smajna kemm-il darba lil bosta membri tal-knisja jirreferu għal persuni gay bħala ' midinbin ', ' imsieken ' u ' intrinsikament diżordinati ', fost kliem ieħor mhux xieraq. Jien nistaqsi, kemm-il darba jrid jintqal dan il-kliem qabel nindunaw bil-ħsara li qed jagħmel kemm lin-nies li dwaru qed jintqal kif ukoll lis-soċjetà in ġenerali? Kemm iktar imħuħ debboli għandhom ikunu influwenzati biex jiktbu dak li kiteb dan il-qarrej qabel dawk responsabbli jieqfu milli jitfgħu iktar tajn u jxerrdu iktar gideb fuq minoranzi diġà storikament oppressi? Jidher li din l-imġiba ta' injoranza kbira qiegħda tħalli frott qares, fil-forma ta' ittri bħal dik mibgħuta lit-TORĊA Minn mibegħda tassew tinbet iktar mibegħda. Editorjal | 18 ta' Ottubru 2009 Nr 156 Fost il-politiċi Maltin, Tonio Fenech jispikka billi laħaq żgħażuġh f'kariga tal-akbar importanza mingħajr ma ċċappas bl-iskandli tas-soltu. Sa ftit jiem ieħor tħobbu u tobogħdu ftit kien hemm xi tgħid fuqu. Għandu dik ix-xeħta ta' abbati perfett, li għaliex ma jiżbaljax bilkemm tintebaħ li qiegħed iservi fuq l-artal fejn jarah kulħadd. Meta ħarġet l-aħbar fil-gazzetta Malta Today li Fenech kien siefer biex jara partita futbol ma' George Fenech u Joe Gasan ixxellfet il-fama perfetta tiegħu. Bħall-ewwel barxa f'karozza ġdida fjamanta n-nuqqas ta' Fenech jinħass daqs ġerħa. Ukoll min ma jsegwix il-politika mill-qrib, jaqbdu l-qtigħ il-qalb: anki Tonio Fenech mar iċċappas? Fl-aħħar mill-aħħar allaħares Ministru jinxtara b'daqshekk biss. Jista' jkun l-akbar sostenitur tal-Arsenal, jista' jkun li għamlulu l-ilma jiżfen fil-jet privat, setgħu sabulu l-aħjar post fl-istadium, żgur li b'daqshekk biss ma kienx se jiġi influwenzat. Mhix kwistjoni li aċċetta vjaġġ b'xejn b'rigal. Il-problema hi li ma ħax ħsieb li jżomm 'il bogħod minn nies li bis-setgħa mogħtija lilu mil-Liġi jista' jfawrilhom il-but jew ifaqqarhom. Il-fatt jew le ġiex influwenzat mhemmx għalfejn nidħlu fih. Ma qagħadx attent biex iħares il-fama tiegħu. Wara li kienet ħarġet l-aħbar sirna nafu minn stqarrija li għamel Fenech li kien ħa ħsieb li javża lill-Prim Ministru bil-vjaġġ u kien ħa l-barka tiegħu. B'daqshekk xorta waħda ma jissewwiex kollox. Kieku l-istorja ma ħarġitx qatt konna se nkunu nafu li Fenech talab permess mingħand Gonzi biex imur jara partita? Veru li talab permess jew din tal-permess saret wara l-fatt biex tissabbar is-selħa? Kemm qed nagħtuha piż? Fuq kollox il-Prim Ministru Gonzi kien dak li fl-2004 fassal ir-regoli tal-etika għall-Ministri tal-Kabinett tiegħu. Fosthom insibu li l-Ministri m'għandhomx jirċievu rigali. Jekk fil-fatt ġara hekk, Fenech talab id-dispensa papali mingħand Gonzi għaliex kien jaf li se jkun qed jikser regola kardinali tal-etika. Id-dispensa papali kienet biżżejjed? It-tfassil ta' regoli tal-etika minn Gonzi ma taħx xi seta' fuqhom. Fl-aħħar mill-aħħar qabel ma nkitbu dawn ir-regoli kienu regoli mhux miktuba. Mhuwiex il-Prim Ministru li għandu setgħa fuqhom biex iħassarhom jew jibdilhom jew meta jfettillu jagħti permess biex jinkisru. Regoli bħal dawn, miktuba u mhumiex, huma fil-fatt xhieda tal-valuri tal-elettorat f'kull demokrazija. Kieku l-Prim Ministru meta fassal il-Kodiċi tal-etika kien qal li l-Ministri jistgħu jaċcettaw rigali meta jfettlilhom konna naċċettawha? Bl-istess mod ma nistgħux naċċettaw li Lawrence Gonzi jitkellem f'isimna u jagħti l-assoluzzjoni qabel ma jsir id-dnub Ministerjali. Bid-dispensa jew mingħajrha xorta waħda Fenech ipprovdielna l-ispettaklu skandaluż ta' Ministru li jsiefer ma' imprenditur f'kuntest li juri livell ta' ħbiberija jew kunfidenza li żgur mhix aċcettabbli meta dak l-imprenditur għandu interessi kummerċjali mill-ikbar proprju fis-settur li jaqa' taħt is-setgħat tal-Ministru. Tonio Fenech hu l-Ministru responsabbli għas-settur tal-logħob tal-azzard fost oħrajn u Gorġ Fenech għandu interessi kbar f'dak is-settur. Minkejja kull diskors kuntrarju, ħadd ma jista' jgħid li għall-ħabta tas-safra misħuta, il-Ministru ma kienx qed jikkontempla xi bidliet importanti fis-settur tal-logħob tal-azzard. Jekk is-safra seħħet għall-ħabta ta' Marzu / April tal-2009, il-liċenzja għall casinò tad-Dragonara kienet għalqet f'Diċembru u kien appik li jinfetaħ tender biex jiġġedded jew jittieħed minn operator ieħor. Jista' jkun kollox. Jista' jkun li waqt is-safra qatt ma sar diskors dwar dawn l-affarijiet iżda nistgħu nkunu żguri, żguri biss, li ma sarx diskors ma' nies interessati f'dan is-settur li ma jistgħux ikunu daqshekk midħla tal-Ministru li jsiefru miegħu u jgawdu d-delizzju tal-futbol flimkien. Dan diġà jidher li hu żvantaġġ żleali. Bħalma Ministru ma jweġibx lill-Prim Ministru dwar il-kondotta etika tiegħu iżda lejn il-votanti, l-istess Ministru ma jweġibx biss lejn l-operaturi l-oħra fis-settur meta jonqos fil-kondotta tiegħu. Apparti l-vantaġġi żleali li l-operaturi l-oħra jistgħu jilmentaw minnhom jistgħu jilmentaw il-votanti li x-xogħol tal-amministrazzjoni pubblika mhux qed isir bit-trasparenza u d-distakk li jippretendu u bi dritt. Kulmin hu midħla ta' l-industrija tat-turiżmu jgħidlek li l-falliment li ħoloq l-istess gvern Nazzjonalista ta' Dottor Gonzi għadu magħna u ftit li xejn hemm x'jindika li se noħorġu minnu fi żmien qasir. Jekk tneħħi t-tpaċpiċ tal-Ministru Żammit Dimech, il-pożi għar-ritratti, u retorika li issa kulħadd xaba' jismagħha m'hemm xejn li jindika li qed issir xi ħaġa bis-serjetà li tista' mqar titfa' xaqq ta' dawl li l-affarijiet qed jirranġaw. Il-pajjiż illum fatti jinħtieġ. Tpaċpiċ, pjani, strateġiji, laqgħat, pożi, ritratti, fanfarunati, tberbiq ta' miljuni, ilna s-snin sejrin bihom. Minn jum għal jum qegħdin naraw aktar minn dak kollu li għajr falliment sħiħ ma ġabx f'pajjiżna. F'dawn l-aħħar jiem komplejna nisimgħu li f'April kien hemm tnaqqis fl-akkomadazzjoni ġol-lukandi. Smajna wkoll li mal-bidu ta' l-istaġun tat-turiżmu, f'Ġunju, l-istatistika diġà wriet li kien hemm aktar tnaqqis fit-turisti li għaddew mill-ajruport. Is-sitwazzjoni għall-ewwel sitt xhur tas-sena bl-ebda mod ma tindika li għandna fhiex inserrħu rasna, filwaqt li l-mod kif nattiraw it-turisti mis-swieq tas-soltu jindika dejjem aktar taħwid u inkonsistenza. Indikazzjonijiet mis-settur privat Minkejja l-ftaħir u d-daqq tat-trombi dwar l-investiment li jkun hemm fis-settur tat-turiżmu mis-settur privat, il-mod kif qed ikomplu jsiru l-affarijiet min-naħa tal-gvern ta' Dottor Gonzi, li kien huwa li daħal direttament ukoll għat-turiżmu, bl-ebda mod ma jnisslu fiduċja. Għall-kuntrarju hemm ħafna u ħafna nkwiet u skuntentizza min-naħa tas-settur privat li huwa l-mutur ewlieni f'din l-industrija tant importanti għall-pajjiż. Għad irid jiġi żmien li jkun hemm studju bir-reqqa u analiżi sħiħa dwar kif fil-verità kienu qed isiru l-affarijiet f'kull settur tat-turiżmu min-naħa tal-gvern, kif qed isiru issa u kif se jkomplu jsiru sakemm il-poplu jkollu ċ-ċans demokratiku li jwassal fehmtu permezz ta' elezzjoni. Kollox jindika li għad iridu joħorġu fatti li jiskandalizzaw lill-pajjiż. Bħalissa u fix-xhur li ġejjin se nkomplu nisimgħu ħafna dwar il-Konferenza tal-Kapijiet tal-Commonwealth li għad irridu naraw minn fejn se joħorġu l-flus għal dak kollu li qed isir, f'but min sejrin il-mijiet ta' eluf, min hemm involut u l-ħrafa li minn dil-konferenza l-pajjiż se jkollu xi benefiċċju straordinarju għat-turiżmu. J'Alla l-konferenza nnifisha ma tispiċċax f'xi arena ta' tilwim bħalma ġara tant drabi fl-imgħoddi, imma l-fatt jibqa' wkoll li jekk taqta' barra l-Ingilterra ftit li xejn hemm pajjiżi li se jieħdu sehem li fil-fatt aħna nistgħu nibbenefikaw turiżmu mingħandħom. U hija biss ħrafa u propaganda vojta li minn dak li se jsir f'dil-konferenza, mill-mijiet kbar ta' eluf li se jkunu qegħdin jintefqu se jkun hemm xi benefiċċju serju għat-turiżmu. Hemm ħafna u ħafna li jmissu ilu jsir u li jmissu qed isir illum wara l-għajjat kollu tar-responsabbiltà diretta ta' Dottor Gonzi għat-turiżmu, li mhux qed isir, filwaqt li hemm kobba mħabbla sew li xi darba trid tinħall jekk irridu li l-industrija tat-turiżmu tibda tiffunzjona kif inhu xieraq għal pajjiżna. Pajjiżna jista' jkollu ġejjieni sabiħ fit-turiżmu, imma ċertament li mhux fir-rotta li tefgħuna fiha l-gvernijiet tal-Partit Nazzjonalista u kif sejrin l-affarijiet illum. Hemm diġà diversi indikazzjonijiet li dawk li sal-lum kienu moħħhom fl-investiment fit-turiżmu f'pajjiżna qed iwarrbu minn hawn u jitfgħu saqajhom f'pajjiżi oħrajn. Din is-sitwazzjoni mhix aċċettabbli għall-ħaddiema Maltin u l-familji tagħhom. Il-każ ta' spjunaġġ mill-PN ilu għaddej minn qabel l-elezzjoni Reklutati persuni nvoluti fi spjunaġġ fit-tmeninijiet L-ispjunaġġ mill-Partit Nazzjonalista (PN) fuq iċ-ċittadini Maltin u Għawdxin ma kienx se jibda taħt is-segretarju ġenerali l-ġdid tal-PN, Paul Borg Olivier. Kien diġà ġie organizzat u kien ilu jitmexxa sa minn aktar minn sena ilu. Grupp li ħadem mill-istamperija kien jieħu ħsieb ix-xogħol kollu, fosthom persuni li kienu nvoluti f'kampanja ta' spjunaġġ triq triq lura fis-snin tmenin. Dawn il-persuni huma wkoll involuti fil-ħidma mal-uffiċċju elettorali tal-PN, l-ELCOM, fejn minkejja li m'għadux imexxih hu, għad għandu influwenza kbira l-ministru Austin Gatt. Fix-xhur ta' qabel il-kampanja elettorali ta' dis-sena il-PN beda proċess ta' spjunaġġ fuq individwi, l-aktar fuq dawk li jkunu qed jersqu lejn ministeri tal-gvern bl-ilmenti u bit-talbiet tagħhom. Dan huwa saħansitra kkonfermat mill-istess e-mail mibgħuta minn Paul Borg Olivier u li kopja tagħha kienet mgħoddija lill-istampa mill-mexxej laburista, Joseph Muscat, f'konferenza stampa din il-ġimgħa. L-aqwa targets għall-din il-kampanja mibdija qabel l-elezzjoni kienu ċittadini ta' tendenza Nazzjonalista li tbegħdu mill-PN, u oħrajn ta' tendenza Laburista li setgħu jew ma jivvotawx, jew saħansitra jivvotaw PN jekk jingħataw ċertu għalf. Għalhekk, kienet ħaġa kruċjali li l-grupp li ħadem fuq l-ispjunaġġ ikollu kemm informazzjoni personali jista' ħalli jasal għal ġudizzju dwar min kien joffri l-aħjar target għall-PN. Mingħajr ma kienu jafu xinhu jiġri, l-informazzjoni dwar l-indivdwi li għamlu dawn l-ilmenti u talbiet, inkluża informazzjoni personali, spiċċat qed tmur għand dal-grupp ċentralizzat imwaqqaf apposta fl-istamperija Nazzjonalista. Sa fejn hu magħruf, l-informazzjoni li nġabret għadha maħżuna fil-kompjuters tal-PN tal-Pietà. Lura lejn is-snin tmenin Il-ħidma ta' spjunaġġ inghatat importanza kbira mid-diriġenti Nazzjonalisti. Biex imexxuha tpoġġew nies ta' esperjenza kbira fil-maniġġi tal-PN. Fuq quddiem nett kien hemm Charles Demicoli, veteran minn tmiem is-snin sebgħin ta' kif il-PN kien organizza ruħu kważi b'mod militari ħalli jinkwadra lis-segwaċi tiegħu. Demicoli kien wieħed mill-uffiċjali tal-PN li kienu preżenti għal-laqgħa li saret referenza għaliha fl-email ta' Borg Olivier, tant li r-referenza li ssir għalih hija bħala wieħed minn tlieta li kienu involuti fil-proċess qabel l-Elezzjoni. It-tnejn l-oħra kienu Ivan Falzon u Karol Aquilina. Demicoli beda l-karriera tiegħu fil-pulizija imma mbaghad spiċċa wieħed mil-aktar nies fdati fl-apparat il-ġdid tal-PN li ħa s-sura wara li Eddie Fenech Adami laħaq kap. Demicoli kien involut f'ħidmiet ta' sigurtà li kienu ngħataw il-barka mil-leadership ta' Fenech Adami, Guido Demarco u Louis Galea. Biex iwettaq dil-ħidma politika, Demicoli kien spiċċa mill-korp tal-pulizija. Imma fi tmiem is-snin tmenin, reġa' daħal jaħdem għal ġurnata fil-korp, ingħata l-grad ta' superintendent, u ħareġ l-għada. Permezz ta' dil-manuvra, beda jgawdi minnufih mil-pensjoni tal-grad il-ġdid tiegħu. Fl-aħħar snin, Demicoli kien inqata' xi ftit mill-makna tal-PN biex isegwi l-aktar l-interessi tan-negozju li kellu. Imma baqa' qrib tad-diriġenti l-antiki u fit-tellieqa għat-tmexxija nazzjonalista kien appoġġa bil-miftuħ lil John Dalli kontra Lawrence Gonzi. Li reġa' ddaħħal fil-grupp ta' spjunaġġ ta' qabel l-elezzjoni juri kemm sa nofs is-sena li għaddiet, il-gvern ta' Gonzi kien qed iħossu dahru mal-ħajt. Uħud minn dawk li kienu appoġġjaw lil Gonzi fit-tellieqa għat-tmexxija tal-PN wara li telaq Fenech Adami, kienu għamluhielu ċara li ma tantx jaqblu li nies bħal Demicoli jkollhom is-saħħa fil-PN. Dan baqa' l-aktar magħruf bħala organizzatur ewlieni tal-grupp tal-Ġakketta Blu li fis-snin tmenin kien ħa fama bħala skwadra paramilitari. Il-PN kien jgħid li din l-iskwadra twaqqfet biex tagħti protezzjoni lill-membri tal-partit. Imma fil-fatt kienet tintuża għal ħafna affarijiet oħra. Meta l-eżistenza tagħha saret magħrufa, il-PN għamel sforz kbir biex jiċħad li kien hemm xi organizazzjoni speċjali li tagħmel il-funzjonijiet tal-grupp tal-Ġakketta blu. Fl-istess żmien, tal-PN kienu organizzaw xibka ta' street leaders mat-toroq kollha ta' Malta u Għawdex biex jirrapportaw lura lill-partit dwar ir-residenti tat-triq tagħhom. Anki f'dal-każ, bħal-lum, meta ħarġet l-istorja tal-ispjunaġġ li kien qed isir mit-toroq, qam aghħa kbir fil-pajjiż. L-ironija hi li l-istess nies li kellhom x'jaqsmu mal-ispjunaġġ tas-snin tmenin, issa reġgħu daru fuqhom ta' gonzi- pn biex jagħmlulhom xogħol simili. Kif għazilt il-Powerlifting? Onestament jien qatt ma ħlomt li xi darba ħa nkun qed nipprattikah dan l-isport, aħseb u ara kemm nikkompeti fih. F'Settembru 2011, kien hemm ħabib tiegħi li huwa kompetitur tal-Powerlifting u wkoll kollega tiegħi fuq ix-xogħol, li kien spiss jiġi ħdejja u l-kliem kien dejjem jaqa' fuq il-gym, taħriġ u dieti. Dan dejjem ħajjarni biex nipprova il-Powerlifting, iżda jien dejjem kont ngħidlu li dan l-isport ma jogħġobnix. Però darba fost l-oħrajn, ġieni f'mohhi biex nibagħtlu sms u nieħu dan iċ-ċans. Minn hemmhekk huwa qabbadni ma' xi ħaddiehor li huwa ħabib tiegħu, u bdejt nitħarreġ u nitgħallem bil-mod il-mod it-teknika ta' kif issir kull lift. Li kelli favur tiegħi, li kont għamilt sitt snin nittrenja l-Bodybuilding u meta tagħmel bidla bħal din, tibda tinnota li hemm ħafna x'titgħallem għalkemm it-tnejn għandhom ħafna minn xulxin bħala sport. F'kemm ili ngħidlek bdilt il-ħsieb tiegħi fuq il-Powerlifting għax aktar ma beda jgħaddi ż-żmien, aktar beda jogħġobni. Kemm titħarreġ fil-Powerlifting? Kieku nista' kuljum iżda minħabba l-ħajja mgħaġġla li ngħixu fiha llum ma nistax. Bejn wieħed u ieħor nikkalkula li qisni nitħarreġ minn tlieta sa erba' darbiet fil-ġimgħa. Apparti minn hekk jien nipprova insib ħin ukoll biex inkompli insir naf dwar dan l-isport li nippratika, billi naqra artikli, kotba u nara diversi vidjows. Minn hawn u minn hemm dejjem irnexxieli nlaħħaq nagħmel kollox. F'liema kompetizzjonijiet lokali u jew internazzjonali ħadt sehem? S'issa ħadt sehem f'kompetizzjonijiet lokali biss, però fil-futur viċin għandi f'moħħi li mmur barra minn Malta wkoll. Hawn Malta s'issa ħadt sehem f'Test Competitions u anke f'National Championships u rnexxieli dejjem intejjeb it-total tiegħi minn kompetizzjoni għal oħra. Fit-tieni parti tal-intervista li Newsbook. com. mt se jwasslilkom għada, Sean se jispjega d-differenza bejn Weightlifting u Powerlifting. AnnaBelle, Isabelle, Konrad Pulè, Daniela Delicata. Dawn huma wħud mill-ismijiet minn fost il-lista ta' 14-il kantant finalist li fi Frar li ġej se jikkompetu biex jaslu sa l-aħħar serata tal-Kanzunetta għall-Ewropa f'Dar il-Mediterran għall-Konferenzi fil-Belt. L-ismijiet huma biss ftit mil-lista ta' finalisti - kif magħżula ġimgħa ilu - li hi dominata minn "ismijiet sorpriża" jew li huma pjuttost ġodda fix-xena mużikali. L-uniċi ismijiet ta' kantanti stabbiliti li rnexxielhom jidħlu bħala finalisti huma Olivia Lewis u William Mangion. X'ġara? Għaliex dan it-taqlib kollu? Ir-risposta tinsab fil-metodu ġdid li beda jintuża biex jintgħażlu l-kantanti, u fuq kollox dik il-kanzunetta li tista' taqla' lil Malta mill-fażi ta' kwalifikazzjoni għall-Eurovision ta' Helsinki f'Mejju li ġej. Ir-riżultat diżastruż miksub minn Malta aktar kmieni din is-sena f'Ateni bil-kanzunetta "I Do" ta' Fabrizio Faniello tikseb l-aħħar post fil-klassifika tal-voti finali, iġġiegħel lil Malta li tipparteċipa fi prekompetizzjoni li matulha issa teħtieġ li tintgħażel minn fost 10 li jridu jidħlu għall-finali ta' l-Eurovision f'Helsinki. B'hekk r-riżultat diżappuntanti miksub minn Malta wassal għal reviżjoni sħiħa fil-metodu ta' l-għażla tal-kanzunetta li se tirrappreżenta lil Malta. " Irridu nifhmu li l-kanzunetta ta' Malta għall-Eurovision mhix se tibqa' Malta. Se tkun esportata u għalhekk teħtieġ tirrispondi għall-ħtiġiet tal-gosti u s-suq internazzjonali, " sostna ċ-Chairman tal-Maltasong Robert Abela f'intervista ma' Illum li matulha spjega l-mekkaniżmu li tħaddem biex intgħażlu l-kanżunetti finalisti għall-festival li ġej. "Din kienet l-ewwel darba li morna għal ġurija totalment barranija magħmula minn esperti fil-qasam mużikali," spjega Robert Abela li żied fuq kif il-ġurija ma ħarset lejn wiċċ u isem ħadd. "Il-MaltaSong hi determinata li twassal sa Helsinki dik il-kanzunetta li tista' tinbiegħ barra u li ma tkunx popolari biss għall-widna Maltija," insista. Viżibbilment konvint mill-istrateġija l-ġdida li nsista fuqha kemm ilu fil-kariga bħala Chairman tal-MaltaSong, Robert Abela qed jappella lill-pubbliku Malti biex jifhem l-importanza li tintgħażel kanzunetta li tkun "esportabbli". B'kollox kien hemm 228- ilkanzunetta li kienu sottomessi għall-konsiderazzjoni. Madankollu fit-tieni fażi ntgħażlu 35 li minnhom intgħażlu 14-il finalista għas-semifinali f'Dar il-Mediterran għall-Konferenzi. " Neħħejna l-ġurija ta' Maltin apposta. U bl-akbar responsabbiltà ninsisti li għamilna sew għax hekk neħħejna l-piż li wieħed jiffavorixxi aktar lill-kantant milli l-kanzunetta ". Għal Robbie Abela " ma jfisser xejn jekk int stabbilit jew le. L-importanti li l-kanzunetta tkun tajba għall-barra u mhux staġnata għas-suq lokali biss. " B'hekk, fi ftit kliem, hu dan il-fattur prinċipali li "heżżeż" l-affarijiet għall-festival li ġej. Robert Abela hu ċar fi kliemu: " Nappella lill-awturi u lill-kompożituri biex jimirħu u ma jistaġnawx. Neħtieġu ħoss ġdid u mhux aktar dak li nassumu li hu tradizzjonali għall-Eurovision. " Il-ġurija barranija ma jimpurtahiex min hu jew min hi l-kantanta. Jimpurtaha biss mill-ħoss mużikali, jimpurtaha biss jekk il-kanzunetta hiex kompetittiva, tal-widna u li tappella għall-pubbliku kollu mifrux madwar il-kontinent u mhux f'Malta biss. "Jien sorpriż ħafna bit-talent il-ġdid li ħiereġ u li jidher fil-lista ta' finalisti," spjega Abela li żied kif minn fost il-ġurija kien hemm min diġa' ħa nota ta' xi ismijiet ta' kantanti u dan għax hemm il-possibbiltà li wara l-festival ċerti kantanti jkunu avviċinati għal kuntratti. "Dan hu li rrid nisma' u nara li qed jiġri fix-xena mużikali Maltija," saħaq Robert Abela li żied jikkummenta fuq dak li fisser bħala "bir wiesa' ta' talent kbir". "B'dan it-talent kollu li għandna kapaċi niksbu s-suċċessi, kemm fuq livell ta' kantanti individwali kif ukoll bħala pajjiż u dan ovvjament fuq il-palk internazjonali." Waqt l-intervista fakkart lil Robert Abela fir-riżultat miksub minn Malta fil-Eurovision li għadda. Hu reġa' tenna kif bħala chairperson, kif ukoll il-kumitat kollu tal-MaltaSong, m'għandhom iġorru l-ebda ħtija għar-riżultat. " Għamilna dak kollu li kien meħtieġ li jsir u ma fallejna l-ebda obbligu tagħna. Il-kanzunetta ta' Fabrizio Faniello ntgħażlet mill-pubbliku Malti u mhux minna l-kumitat, " sostna. Fi kliem iċ-Chairperson tal-MaltaSong, il-kanzunetta "I Do" ta' Fabrizio Faniello għamlet suċċess mal-Maltin. Madankollu ma niżlitx tajjeb ħafna mal-pubbliku Ewropew f'dawk it-tliet minuti ta' wirja fuq il-palk ta' Ateni. Fl-istess ħin kien hemm il-fattur tas-sorpriża tal-Finlandiżi "Lordi" li bil-kanzunetta "Rock Allelulia" u l-istil li ħarġu bih kaxkru l-voti mingħand kulħadd u din kompliet titfagħna lura. Robert Abela jibqa' sod wara Fabrizio Faniello. "Hu kantant tajjeb, umli u kien raġel biżżejjed li jassumi pubblikament ir-responsabbiltà ta' dak li seta' għamel fiċ-ċirkostanżi." "Fabrizio ma beżax imur quddiem il-kameras tat-TV, jieħu l-kritika kollha li saritlu u jibqa' jitkellem mal-pubbliku Malti minkejja l-umiljazzjoni li ġarrab," sostna. Filwaqt li żied fuq il-konvinzjoni tiegħu li l-poplu Malti ma ħadhiex lanqas kontra Fabrizio Faniello, Robert Abela sellem l-irġulija tal-kantant li għaraf il-mument li jaffronta lill-pubbliku diżappuntat bir-riżultat. "Fabrizio għandu karattru sod u hu professjonista u nemmen bis-sħiħ li l-esperjenza ta' Ateni saħħitu u mmaturatu." Imwarrba l-kwistjoni dwar ir-riżultat miksub fl-aħħar edizzjoni ta' l-Eurovision, jien u Robert Abela nibdew nitkellmu fuq l-agħa kbira li tinqala' f'Malta kull darba li jasal iż-żmien kemm għall-festival kif ukoll għall-Eurovision. " Tistenna din l-agħa għax hu l-uniku palk internazzjonali għall-kanzunetta Maltija. It-Taljani għandhom il-vetrina ta' Sanremo, u għalina l-festival tagħna hi l-vetrina tagħna. " "Fil-Eurovision ksibna riżultati eċċellenti u sirna poplu li nagħtu l-appoġġ bis-saħħa lil kulmin irrappreżentah," sostna. U l-festival li ġej? "Qed inbiddlu ħafna affarijiet u se nagħmluh isbaħ," weġibna Robert Abela li għażel li ma jiżvelax dettalji dwar x'inhu ġej fis-serati ta' l-1 u t-3 ta' Frar 2007. "Li nista' ngħidlek hu li se jkun spettaklu sabiħ u ilna naħdmu għalih għal dawn l-aħħar ġimgħat speċifikament biex il-prodott ikun wieħed tajjeb ħafna u li jirrispondi għaż-żminijiet ta' llum." Allura l-ebda antiċipazzjoni? "Li nista' ngħidlek hu li għadni kif ġibt il-konferma li l-kantanta Ruslana ta' l-Ukrajna, li rebħet il-Eurovision tas-sena l-oħra, se tkun Malta għall-festival fis-serata finali". Din se tkun l-ewwel darba li l-festival se jkollu serata għal semifinali li matulha l-ġurija - li għal darb'oħra se tkun kollha barranija - se jkollha 50 fil-mija tal-vot, filwaqt li l-pubbliku se jkollu 50 fil-mija oħra tal-kelma permezz tat-televoting. Minn dik is-serata se jgħaddu sitt finalisti biss. Minn fosthom, fis-serata tat-3 ta' Frar, ikun il-pubbliku stess li jkollu r-responsabbiltà ta' l-għażla bit-televoting għall-kanzunetta għall-Ewropa. U l-preżentaturi? " Tkellimna ma' diversi nies u wasalna biex identifikajna l-persuni li se jippreżentaw il-festival li ġej. L-ismijiet huma mistennija li jitħabbru aktarx il-ġimgħa d-dieħla. " Lejn tmiem l-intervista, waqt li Robert Abela kien qed jilgħab bl-ispaga tal-borża tat-tè li niżżel f'kikkra bil-misħun, staqsejtu: Temmen li kapaċi nirbħu l-Eurovision? " Mela le. Wasalna sat-tieni post ma' Chiara. Ma naslux l-ewwel xi darba tgħid? Irridu nżommu saqajna ma' l-art, u nibqgħu ngħarfu li l-kanzunetta li se nibagħtu għall-Eurovision tkun tappella għas-suq Ewropew, " jibqa' jinsisti. Allura Robert Abela jixtieq li jkun għadu ċ-Chairperson tal-MaltaSong dakinhar li b'mod ipotetiku Malta tasal biex tirbaħ il-Eurovision? Iweġibni b'daħka, iżda żamm serju: " Dan hu totalment irrilevanti. L-importanti li t-talent Malti jkun ħa l-premju li jkun jistħoqqlu fuq il-palk internazzjonali. " NORMALI Sandra kellha tletin sena. Kienet xebba u bla tfal. Kellha karriera u tgħix għal rasha. Kienet tħossha kuntenta u sodisfatta ħafna f'ħajjitha, għax dejjem għamlet dak li ħasset li hu tajjeb. Xejn ma kien iwaqqafha, avolja f'ħajjitha sabet ħafna ostakli. Kellha wkoll ħajja soċjali, kienet taf tgawdi l-ħajja u kienet kuntenta bil-libertà li kellha. Kull ma kienet tixtieq tagħmel kienet tagħmlu bla ma tagħti kas ħadd. Anki jekk toqgħod ġewwa tikteb xi storja jew poeżija, ukoll kienet kuntenta. Kien wasal żmien il-Milied u kienet waslet dik il-misħuta ġurnata fejn tmur iżżur kontra qalbha lill-familjari tagħha. F'lejlet il-Milied marret tara l-ġenituri tagħha, avolja ma kellhiex aptit tisma' l-istess kantaliena ta' kull sena, u li aktar ma jagħddi ż-żmien aktar tkun agħar. Infatti kif kien mistenni, il-kummenti did-darba ma naqsux. "Meta se tagħmilna nanniet?" saqsietha ommha. "Għandek" boyfriend "?" saqsieha missierha. "Qum minn hemm għax l-arloġġ ta' mara malajr jiskadi," qalet zijitha. "Dik mhux bħali ħija, dik mhux normali," kompliet oħtha. Din li hi mhux normali kienet ilha tismagħha. Fl-aħħar qabżitilha u qaltilhom: "Issa ta, immur nitqaħħab u noħbol u taraw kemm jien normali!" Telqet bla ma sellmitilhom. Qatgħetha li l-Milied li ġej ma terġax iżżurhom. Il-kelma normali baqgħet tidwi f'widnejha u, sadattant, qatt ma setgħet tifhem xi tfisser. IL-KUĠINA Il-kuġina kienet tiġi ta' spiss toqgħod miegħi meta ommi kienet tkun xogħol ta' billejl. Kont nagħmel minn kollox biex noqgħod imqareb u ma nobdihiex. Kienet l-akbar għadu tiegħi. Rebecca hija l-akbar fost il-kuġini. Kienet tiġi torqod għandna meta kienet tiġi tieħu ħsiebi. Kienet iġġib il-kotba, iżda ma kontx inħalliha tiftaħhom. Ma kontx norqod u kont niġrilha mad-dar kollha nagħmel storbju sħiħ. Darba minnhom sabitli tarf. "Min jaf li kieku nilagħbu logħba ġdida?" qaltli filwaqt li minn ġo basket kbir ħarġet kostumi kkuluriti tal-karnival. Kienu tagħha u ma kinux baqgħu jiġuha. Ilbist kostum ta' pirata imma ftit li xejn domt bih. Ippruvajt oħrajn u qlibt il-kamra ta' taħt fuq. Fl-aħħar Rebecca wrietni libsa ħafifa kollha frilli. "Din għadek ma ppruvajtx!" Niftakar jien u nilbisha ħassejtha tiżloq fuqi. Ridt nibqa' biha. Ħassejtni ħieles b'saqajja għerja. Stħajjiltni ballerina u bdejt indur biha. Ma kinitx proprja libsa tal-"balet", kienet libsa li kienet ħarġet minnha. Qatt ma kont ilbist ħwejjeġ tal-bniet qabel għajr meta qabditni l-mamà nilbes tajtz minn tagħha. Kienet għamlet plejtu għax qattajtulha. Daż-żmien qed nixtri lbiesi raffinati biex nitla' fuq il-palk bihom. Sirt l-aktar trans imħallas tal-gżira. U kull serata jkun hemm Rebecca tlibbisni u tagħmilli xagħri. Il-kuġina saret l-akbar ħabiba tiegħi. ALTAF NAIFEH Isem: Altaf Naifeh. Età: 23 sena. Kulur tal-ġilda: Skur. Pajjiż: il-Libja. Il-malinkonija ta' fuq xufftejh u l-ħofor fit-toroq tal-Libja kienu jirriflettu s-swied il-qalb tiegħu. Altaf kien għatxan għal-libertà - ried li jkun bħall-Ispanjoli, bħall-Franċiżi u bħal dawk iċ-ċittadini li huma kburin li għandhom id-demokrazija bħala waħda mill-pilastri li jżommu lil pajjiżhom milli jmiss il-qiegħ. F'moħħ Altaf bdew għaddejjin numru ta' ritratti, wieħed wara l-ieħor, u kull wieħed kellu l-istorja partikolari tiegħu. Fost l-oħrajn, minn moħħu, għadda r-ritratt tas-suwiċidju. Madankollu, iddeċieda li jimxi skont ix-xena tat-tieni ritratt - ir-ritratt tal-vjaġġ misterjuż. Altaf beda jara x'se jagħmel sabiex jiddobba l-flus u bihom ikun jista' jħallas lit-traffikanti. Meta ġabar kemm kellu bżonn telaq ma' sebgħin oħra għall-vjaġġ. Telgħu fuq tliet injamiet mimlija susa, li flimkien kienu jissejħu dgħajsa, sabiex jaħarbu 'l bogħod mid-dwiefer tal-Libja. L-għada filgħodu għall-ħabta tad-disgħa, il-ħanut ta' Pawlu l-Amerikan kien miżgħud bin-nies li baqgħu sejrin għandu wara li kienu semgħu l-quddiesa ta' Fr. Tonio. Jien kont wieħed minnhom. Xi nies li kellhom il-gazzetti f'idejhom bdew jgħidu; "Sewwa ġralhom", "ħaqqhom agħar", "messhom joqtluhom mill-ewwel" u frażijiet oħra li mhux ta' min isemmihom hawn. Qabditni l-kurżità, mort niftaħ il-gazzetta u kien hemm ritratt ta' Altaf u l-grupp, u bħala titlu kien hemm miktub, "Diżgrazzja Oħra Fil-Baħar Mediterran". Naħseb li l-omelija li kienu għadhom kemm semgħu ma kienet swiet għalxejn. Fost il-Griegi u t-Torok Qrib il-Palestina hemm il-gżira ta' Ċipru li sa mill-1878 ittieħdet minn idejn it-Torok u saret parti mill-Imperu. Wara l-falliment ta' l-esperiment ta' l-1880 ftit kien hemm interess Malti f'Ċipru iżda fl-1927 ċertu Harman Grisewood xtara artijiet fl-inħawi ta' Margo u ried li f'din il-proprjetà jħaddem immigrati minn Malta. Il-ħsieb kien li huwa jħajjar xi 2,000 Malti jgħixu u jaħdmu ġo Margo. Harman ried jissellef £ 220,000 biex jagħti bidu għall-ħsieb tiegħu. Il-Gvern ta' Lord Strickland ma riedx jissogra dak il-kapital, l-aktar meta l-Maltin saru jafu li viċin Margo kien hemm għadajjar li kienu l-kaġun tal-malarja. Kien hemm ukoll min irraġuna li ftit kien jagħmel sens li wieħed jemigra lejn Ċipru meta l-istess Ċiprijotti kienu ħerġin bi ħġarhom mill-gżira. Minħabba dan id-dubju l-proġett ta' Grisewood qatt ma seħħ. L-aħħar darba li Ċipru ssemma fl-istorja ta' l-emigrazzjoni Maltija kien fis-snin ta' wara t-Tieni Gwerra Dinjija meta fl-1949 kien hemm erba' mitt persuna ta' nisel Malti rifuġjati fil-kamp ta' Dekhelia. Dawn kienu ħarbu mill-Eritrea fl-1941 waqt li xi wħud kienu ħarbu mill-Greċja u mit-Turkija. Dawn la kellhom qraba u lanqas ħbieb f'Malta u lanqas ma kellhom lil xi ħadd lest biex jaċċettahom fl-artijiet fejn kienu qed imorru l-Maltin. Kien hemm xi ftit li rnexxielhom imorru l-Ingilterra u l-Awstralja, imma l-parti l-kbira tagħhom baqgħu f'Ċipru. Ġo Korfu u l-gżejjer l-oħra fil-qrib nibtu xi komunitajiet żgħar ta' Maltin wara l-1815 meta dawn il-gżejjer saru protettorat Ingliż. Iżda fl-1864 il-Greċja ħadet f'idejha l-Gżejjer Jonji u minħabba dan kien hemm bosta Maltin li telqu minn hemm. Iżda baqa' oħrajn li komplew bil-ħajja tagħhom taħt il-Griegi. Fl-1907 grupp ta' sorijiet Maltin fetħu dar ġo Korfu biex jgħinu lill-komunità Maltija. Dawn għadhom hemm sa llum. Sa l-1930 Dun Spir Cilia kien jieħu ħsieb madwar elf Korfjot ta' nisel Malti. Bl-għajnuna ta' kontribuzzjonijiet minn Malta Dun Spir bena u fetaħ dar għax-xjuħ Maltin. Illum il-Maltin ta' Korfu jitkellmu bil-Grieg u tħalltu sew man-nies tal-post. Oħrajn telqu lejn il-Greċja kontinentali, l-aktar lejn Atene. Żammew r-reliġjon tagħhom u r-rabta sentimentali ma' Malta. Fil-bliet ewlenin ta' l-Ottomani bħalma huma Kostantinopli u Smyrna kien hemm komunitajiet żgħar Maltin sa mill-bidu tas-seklu għoxrin. Ġo Kostantinopli l-għadd tal-Maltin ġie li wasal għal tliet elef ruħ. Dawn kienu joqogħdu fid-distrett ta' Galata fejn kienu jinġabru l-Kristjani. Il-Maltin ta' Smyrna kienu jgħixu fid-distrett ta' Karsiyaka. Fl-1927 f'Karsiyaka kien hemm bħala kappillan Dun Dward Tonna li wara sar isqof ta' Smyrna. Fl-1995 patri Malti li trabba fl-Awstralja, Leonard Testa, sar kappillan ta' Karsiyaka. Għal xi żmien il-komunità Maltija ta' Smyrna kienet tilħaq l-elfejn ruħ, iżda wara l-Armistizju ta' l-1918, ħafna mill-Maltin xterdu ma' naħat oħra fil-lvant tal-Mediterran. Fl-1922 Malta laqgħet 1,300 rifuġjat minn Smyrna; fost dawn kien hemm xi ftit li kienu ta' oriġini Maltija. Fil-21 ta' Mejju 1934 il-president tar-repubblika Torka, Kemal Ataturk, ħareġ liġi li biha saret ħaġa tista' tgħid impossibbli għal min ma kienx ċittadin Tork li jibqa' jaħdem fit-Turkija. Fl-1946 il-Gvern Ingliż ħa taħt il-ħarsien tiegħu seba' mitt persuna li kienu ta' nisel Malti u li kellhom passaport tar-Renju Unit. Dawn ġew megħjuna biex jemigraw lejn pajjiżi oħra. B'hekk il-preżenza Maltija ġo Kostaninopli u Smyrna tista' tgħid li ġiet fix-xejn. Illum waranofsinhar il-Maġistrat Miriam Hayman iddikjarat li hemm biżżejjed provi biex il-ħames aħwa tan-negozjant George Farrugia jitqiegħdu taħt att ta' akkuża. L-aħwa tressqu l-Qorti lbieraħ u ġew mixlijin b'tixħim fil-każ tax-xiri taż-żejt mill-Enemalta fi żmien il-Gvern Nazzjonalista, f'liema każ ħuhom George ngħata l-proklama. L-aħwa huma Antonio Farrugia ta' 68 sena minn Santa Venera; Gaetano Farrugia ta' 65 sena minn Santa Venera; Raymond Farrugia, ta' 62 sena minn Ħ' Attard; Saviour Farrugia ta' 60 sena minn Santa Venera; u Emanuel Farrugia, ta' 59 sena minn Ħaż- Żebbuġ. Fis-seduta tal-lum xehed George Farrugia nnifsu, li kkonferma li ħutu kienu jafu li kienu qed isiru ħlasijiet bħala tixħim lil ċerti nies. Dawn il-ħlasijiet kienu jinkludu 500,000 dollaru lil Frank Sammut u Tancred Tabone kif ukoll 40,000 liri Maltin lil Alfred Mallia u Tarcisio Mifsud. Rapport aktar dettaljat fil-ħin li ġej. • Fil-preżenza tal-avukati tiegħu Sigfried Borg Cole u Franco Debono, Farrugia spjega kif sal-2010 huwa kellu negozju ma' ħutu li kienu jinkludu l-John's Garage, Sunrays Travel, JF Motors u l-Power Plan. Huwa spjega kif fir-rigward tal-Power Plan huwa kien wieħed mill-firmatarji flimkien ma' ħutu u biex jinħareġ ċekk dan kellu jiġi iffirmat minn tnejn mill-aħwa. Farrugia qal li fil-bidu l-Power Plan kienet taħdem fil-qasam tal-petrol stations imma maż-żmien ried isib kumpanija biex jibda jinnegozja fuq iż-żjut u daħal f'arranġament mal-kumpanija Total. Ħafna mix-xogħol kien jagħmlu hu imma ġieli kellu l-għajnuna minn xi ħadd minn ħutu għalkemm ma semmix min kienu. Skont hu kien ikollu ħafna diskorsi ma' ħutu u ġieli kellhom laqgħat fil-bord. Farrugia semma kif huwa tkellem ma' Alfred Mallia li kien il-kap tal-Petroleum Division tal-Enemalta fejn dan ried li jieħu parti mill-qliegħ bil-ftehim bejn l-istess Enemalta u t-Total. F'dan iż-żmien tkellimt ma' Alfred Mallia li kien head petroleum u jieħu ħsieb storage li jaqgħu taħt dipartiment tiegħu, kellu klijenti privati li krew xi attivita u xtaqu jibdew jixtru xogħol minn Malta. Mhux bħala uffiċjal Enemalta. Qalli nistaqsi total ikunux interessati jbiegħu parcels lill-kumpanija. Ix-xhud qal li huwa qal lil Mallia li kien se jkellem lil ħutu dwar dan u fil-fatt dawn qablu li seta jmexxi bl-arranġament ma' Mallia fejn il-ħlas kien se jkun ta' 12 ċ kull tunellata kull xahar fuq il-ħażna tat-Total. Farrugia semma kif huwa tkellem ukoll ma' Frank Sammut fejn wara li mar għandu fl-uffiċċju tiegħu dan talbu biex joħorġu dawra bil-karozza u nfurmah li kien lest jirranġalu mal-MOBC jekk ikun hemm xi ħaġa għalih. Ix-xhud qal li huwa offra lil Sammut nofs il-"commission", li kienet ekwivalenti għal 50 ċ ta' Dollaru Amerikan fuq kull tunellata, u nforma lil ħutu dwar dan. Huwa qal li ħutu tant kienu jaf b'dan li parti mill-pagament lil Sammut kien vettura tat-tip Ssangyon Korando li kienet tiġi impurtata mill-kumpanija tagħhom JF Motors. Ix-xhud saħaq li huwa ma kienx se jagħti karozzi b'xejn u ried l-approvazzjoni ta' ħutu u semma kif eventwalment il-vettura kienet imħallsa mill-Power Plan u reġistrata fuq iben Sammut. Farrugia żied li wara inċident li kien involut fih Mallia mar jarah l-isptar u Mallia qallu biex ikellem lil Tarcisio Mifsud li kien il-Kap tal-Finanzi tal-Enemalta. Dan tal-aħħar qallu biex dak li kien jagħti lil Mallia seta jagħtih lilu u mbagħad jieħu ħsieb hu ta' Mallia. Ix-xhud żied li darba kellmu l-accountant jew l-awditur tal-kumpaniji tagħhom u fil-preżenza ta' ħutu ġibidlu l-attenzjoni li ma setgħux jinħarġu iktar pagamenti mingħajr "invoice". Farrugia qal li fil-laqgħa huwa nforma lil ħutu li kien se jieħu ħsieb hu ta' dan u sar qbil li jżomm 20 % tad-dħul relatat min-negozju taż-żejt. Kien f'dan l-istadju li fetaħ il-kumpanija Aikon u kellu kont bankarju fl-Iżvizzera biex parti mill-ħlasijiet isiru f'Malta u oħrajn barra. Waqt li ammetta li ma kienx trasparenti ma' ħutu, Farrugia semma kif darba tela Ġinebra biex jagħti $ 20,000 lil Tancred Tabone, eks- Ċermen tal-Enemalta li qabel din il-kariga kien involut fl-MOBC. Dan Tabone darba qallu li Allaħares ikun jaf li kien qed jagħti xi ħaġa lil Tarcisio Mifsud u ried anke s-sehem li kien qed jingħata lil Frank Sammut. Farrugia semma wkoll kif il-Power Plan kienet kumpanija profittabbli u ħafna drabi kienet issostni telf li kienu jagħmlu kumpaniji oħra tal-familja. Skont hu, il-"commissions" kienu jidhru bħala "spejjeż". Għalkemm Tabone spiċċa mill-Enemalta fl-2005 baqa' jitolbu ħlasijiet sal-2006 sakemm darba iddeċieda li ma jibqax jagħtih il-flus li kien qed jgħaddilu. Huwa semma anke kif fiż-żmien meta Tabone kien Ċermen tal-Enemalta l-karozza li kienu juża kienet mikrija mingħand il-kumpanija tagħhom. Ix-xhud semma wkoll persuna oħra li għaddejja proċeduri fil-Qorti tal-Maġistrati b'rabta ma' dan il-każ, Raymond Ferris. Dan Ferris qallu li seta jinfluwenza n-negozju u darba talbu € 40,000. Huwa tkellem ma' ħutu u xtralu tliet rigali tal-fidda li jiswew bejn € 4,000 jew € 6,000 li tħallsu minn Power Plan. Ix-xhud kompla li darba kien imsiefer u meta rritorna sab li l-kont tal-Power Plan kien "imnaddaf". Huwa semma kif ġieli kien ikun hemm problemi finazjarji fil-kumpaniji l-oħra u l-Power Plan kienet tagħmel tajjeb għalihom. Fix-xiehda tiegħu, Farrugia semma anke lil Tony Debono fejn qal li wara li dan sar konsulent tal-kumpaniji tal-familja beda jitolbu ħlas żejjed għal kull biċċa negozju li kienu jagħmlu. Darba dan Debono qallu li kien se jsir ambaxxatur u li bis-saħħa tiegħu setgħu jkollhom iktar xogħol imma Farrugia sostna li huwa ma kienx ikun irid jagħtih il-flus li kien qed jitolbu. Huwa semma kif darba huwa ltaqa' ma' Ronnie Agius, ħabib tiegħu li kien ukoll ħabib ta' Debono, u dan qallu li l-istess Debono kien stqarr miegħu li ried ikissru talli ma kienx jagħtih il-flus li kien jitolbu. Waqt li semma kif jum minnhom fuq it-telefon dan Debono spiċċa anke jhedded lill-avukat tiegħu Sigfried Borg Cole, Farrugia semma kif fi żmien it-Tazza tad-Dinja 2019 Debono daħal fil-kompjuter tiegħu bl-għajnuna ta' Chris Farrugia, li jiġi neputih, u ċertu informazzjoni spiċċat għan il-mezzi tax-xandir. Dwar l-ammont ta' ħlas li saru fit-tixħim li sar, ix-xhud semma li bejniethom Frank Sammut u Tancred Tabone ħadu $ 500,000 waqt li Alfred Mallia u Tarcisio Mifsud ħadu bejniethom Lm 40,000. Waqt li semma kif ħutu ma kienux jafu bil-kumpanija Aikon, li huwa waqqafha biex isservi bħala "bypass" għall-ħlasijiet li dwarhom kien ilment l-awditur, Farrugia sostna li ħutu ma qalulu xejn għala ma kienux għadhom jinħarġu flus minn Malta kif kien isir qabel. Il-prosekuzzjoni f'dan il-każ qed titmexxa mill-Ispettur Jonathan Ferris waqt li l-ħamest aħwa Farrugia għandhom jiddefendihom lill-Avukat David Farrugia Sacco. IL-PARTIT NAZZJONALISTA ddeċieda li l-Professur Guido de Marco għandu jinħatar President tar-Repubblika meta nhar Ħadd il-Għid, Dr Ugo Mifsud Bonnici jispiċċa mill-ħatra. Il-PN kien lest iħabbar id-deċiżjoni tiegħu iżda issa l-affarijiet tħabblu ftit minħabba l-operazzjoni tal-qalb li se jagħmel illum il-Prim Ministru Eddie Fenech Adami. Sakemm l-avukat Fenech Adami jirkupra u jerġa' lura għall-ħatra tiegħu ta' Prim Ministru u Kap tal-PN, se jkun hemm bżonn persuna li sservi ta' aġent prim ministru u aġent kap tal-PN. Nies qrib il-professur de Marco jgħidu li għandu jkun hu li jimla l-ħatra ta' Fenech Adami u jekk ikun hemm bżonn persuna oħra għandu jinħatar aġent president tar-repubblika biex jimla l-ħatra ta' Dr. Mifsud Bonnici. Iżda grupp fi ħdan il-PN qiegħed jgħid li għandu jkun il-Ministru Lawrence Gonzi li jingħata l-ħatra ta' aġent prim ministru u aġent kap tal-PN minn issa, u mhux wara li l-professur Guido de Marco jsir il-President tar-Repubblika. Hemm min qiegħed jittama li t-tluq ta' de Marco minn viċi - prim ministru u Ministru ta' l-Affarijiet Barranin iġib miegħu tibdil fil-kabinett Nazzjonalista. Iżda hemm min irid li t-tibdil ikun mill-inqas u li r-responsabbiltajiet ta' de Marco jinqasmu fuq uħud minn dawk li huma diġà ministri u segretarji parlamentari. Il-kanvassers tas-Segretarju Parlamentari Joe Borġ qegħdin jistennew li jsir ministru. Sadanittant, il-kanvassers ta' l-avukat Michael Frendo qegħdin jaraw it-tluq ta' de Marco bħala ċans ġdid biex Frendo jidħol fil-Parlament bl-elezzjoni każwali fuq l-għaxar distrett. Imma fil-PN hemm dawk li jixtiequ li Frendo jinżamm barra għax jirraġunaw li Frendo diġà ngħata ċans u tilfu meta minfloku daħlet Dolores Cristina bl-elezzjoni każwali għall-post ċedut minn Francis Zammit Dimech. Jingħad li hemm min għamel proposti biex jittieħdu passi biex Dr. Frendo ma jingħatax ċans ieħor. Fid-daħla tiegħu l-Belt, ir-Re tal-Karnival ilbieraħ kellu warajh folla ta' protesta. B'kartelluni b'messaġġi ta' għadab ħaddiema li jarmaw il-karrijiet tal-Karnival ipprotestaw kontra l-fatt li l-Gvern baqa' ma provdilhomx post alternattiv fejn jibnu l-karrijiet. Il-mijiet ta' nies li telgħu l-Belt biex igawdu l-Karnival laqgħu b'applaws din il-protesta mill-ħaddiema tal-karrijiet. Kartelluni minnhom saħansitra staqsew jekk dan hux se jkun l-aħħar Karnival. Oħrajn staqsew kif il-Gvern irid jeqred attrazzjoni turistika bħal Karnival. Din is-saga ilha għaddejja s-snin imma laħqet il-qofol tagħha f'dawn l-aħħar ġimgħat hekk kif il-Gvern ħareġ ordni ta' evakwazzjoni ta' dawn il-bennejja minn Sant Iermu u minn Ħal Luqa. Fl-elezzjoni ġenerali li għaddiet il-Partit Nazzjonalista b'wegħda elettorali numru 296 qal li "se jinbena l-Villaġġ tal-Karnival, inkluż mużew permanenti li jservi biex jimplimentaw programm ġenerali għat-tisħiħ tal-arti u s-snajja etniċi." Dan l-aħħar il-Gvern kien ippropona li l-organizzaturi jiċċaqalqu għal Ta' Qali imma l-ħaddiema sostnew li dan hu wisq 'l bogħod għalihom. Talba li għamlu s-sidien tal-karrijiet biex jibdew jużaw fabbrika mitluq fil-Marsa ma ntlaqgħetx mill-Malta Enterprise. F'Haiti, eluf ta' nies għaddew it-tieni lejl tagħhom barra wara t-terremot qerriedi li ħalla għexieren ta' eluf mejtin. Aġenzija li qed tagħti għajnuna medika fil-pajjiż irrappurtat influss massiv ta' persuni midrubin li qed jingħataw l-għajnuna fi kliniċi li twaqqfu apposta. It-tfittxija għal dawk li baqgħu ħajjin u li jinsabu taħt it-tifrik baqgħet għaddejja anki wara li dalam. Fi ftit sigħat oħra għandha tibda tasal għajnuna sostanzjali minn pajjiżi barranin għat-tliet miljun persuna li hu mifhum li għandhom bżonn l-għajnuna. L-ewwel ajruplani Amerikani bl-għajnuna diġà waslu fl-ajruport tal-post. Pajjiżi tal-UE, ir-Russja u ċ-Ċina huma fost dawk li se jibagħtu timijiet ta' salvataġġ u mediċi biex jagħtu l-għajnuna. F'Malta, l-organizzazzjoni SOS Malta ħeġġet lill-pubbliku Malti sabiex jagħti d-donazzjonijiet tiegħu permezz ta' kontijiet bankarji ħalli jgħinu lil dawk li ntlaqtu mit-terremot. Id-Dipartiment tal-Protezzjoni Ċivili wkoll qed jagħmel tħejjijiet biex jorganizza ġabra ta' bżonnijiet bażiċi għall-vittmi. Għal dan il-għan, id-Dipartiment se jorganizza ġabra fis-Sezzjoni tal-Għajnuna Umanitarja fil-Marsa nhar is-Sibt u l-Ħadd li ġej. Dettalji dwar liema tip ta' oġġetti se jinġabru se jiġu komunikati aktar tard. Anke l-Caritas Malta bdiet kampanja ta' ġbir ta' fondi għal dawn il-vittmi. L-Arċisqof Pawlu Cremona u l-Isqof t'Għawdex Mario Grech taw l-approvazzjoni tagħhom għal din il-kampanja u appellaw għall-ġenerożità tal-poplu biex jgħinu lil dawk li qed ibatu. Id-donazzjonijiet jistgħu jingħataw lill-kappillani tal-parroċċi tal-Gżejjer Maltin jew jintbagħtu direttament lill-Caritas jew f'kontijiet bankarji apposta. Wara konsultazzjoni li saret il-bieraħ mal-Kumitat għall-Affarijiet Soċjali tal-Kamra tar-Rappreżentanti, il-Ministeru għall-Familja u s-Solidarjetà Soċjali ħabbar li ġiet magħżula s-Sinjura Carmen Żammit bħala l-Kummissarju l-ġdid għat-Tfal. L-aħbar tal-ħatra l-ġdida fissret l-għeluq uffiċjali tal-kapitlu ta' ħidma mwettqa mis-Sinjura Sonia Camilleri f'dawn l-aħħar tliet snin. Camilleri kienet tefgħet ir-riżenja tagħha f'Diċembru li għadda wara li stqarret li ma setgħetx tibqa' taħdem kif xtaqet biex tħares l-interessi tat-tfal peress li swew għalxejn it-tentattivi tagħha biex isiru xi emendi fil-liġijiet. Sonia Camilleri kienet qalet ukoll li l-problema l-oħra li fixklitha milli twettaq xogħolha bl-aħjar mod possibbli kienet in-nuqqas ta' riżorsi li sabet biex taħdem bihom. Minn Diċembru 'l hawn, Sonia Camilleri xorta baqgħet tokkupa l-post tagħha sakemm jinstab Kummissarju ieħor. Fil-fatt ir-rapport annwali għas-sena 2006, It-Tfal Issa, ġie ppubblikat f'nofs Frar li għadda meta dak in-nhar Camilleri indirizzat l-aħħar konferenza ta' l-aħbarijiet bħala Kummissarju. Il-ħatra ta' Carmen Żammit se tingħata mill-Prim Ministru fil-ġranet li ġejjin. Żammit għandha esperjenza estensiva fix-xogħol mat-tfal kif ukoll fil-qasam tas-servizzi soċjali. Hija għandha ċertifikat fl-immaniġġjar tax-xogħol fil-qasam soċjali mill-Università ta' Malta kif ukoll diploma fl-għajnuna soċjali minn istituzzjoni għolja fl-Italja. Is-Sinjura Żammit, li bdiet il-karriera tagħha bħala għalliema, dan l-aħħar okkupat il-post ta' Direttur tad-Djar. Dan kien jinvolvi t-tmexxija ta' Programm Fejda u Jeanne Antide Home, żewġ djar residenzjali għal tfajliet adoloxxenti bi problemi emozzjonali u personali, kif ukoll it-tmexxija ta' Dar is-Sliem u Dar il-Liedna, li huma żewġ djar residenzjali għall-immigranti rregolari u t-tmexxija ta' Dar il-Qawsalla u Dar il-Lidna, żewġ djar għal immigranti rregolari vulnerabbli. Qabel dawn il-karigi, Carmen Żammit kienet id-Direttur tad-dipartiment għall-Family Welfare kif ukoll lecturer fl-Università ta' Malta. Kienet ukoll responsabbli għal programmi indirizzati għall-adoloxxenti bi problemi kif ukoll għall-vittmi ta' vjolenza domestika. L-aħħar ċans Minn Edwin Vassallo Koordinatur tas-Segretarjat tas-' Self - Employed ' u Negozji Żgħar tal-Partit Nazzjonalista Iż-żmien għaddej, l-elezzjoni ġenerali qiegħda f'moħħ kulħadd. B'mod speċjali f'moħħ dawk kollha li qed jistennew bidla fil-Gvern. Matul il-kampanja elettorali li għaddiet, Alfred Sant dakinhar Kap ta' l-Oppożizzjoni, kien jgħid li dik l-elezzjoni kellha tkun l-aħħar ċans biex titneħħa l-VAT. Illum, iżjed ma jgħaddi ż-żmien, sakemm tasal l-elezzjoni, iżjed nikkonfermaw li issa hu l-aħħar ċans biex nagħtu l-ħajja lix-xogħol f'dan il-pajjiż. Aħna s-self employed u l-familji tagħna għandna nieħdu kull okkażjoni li nispjegaw xi jfisser li jkollok negozju u ma għandekx xogħol. Hawn min ma jemminx li hawn l-istaġnar ekonomiku u li x-xogħol hu wieqaf. Donnu li qisna qegħdin ngħixu fi kriżi ekonomika klandestina! Jidher li baqa' dawk il-ftit li jew għaliex ma jistgħux jew għaliex hekk jaqblilhom, ma jridux jemmnu li x-xogħol hu wieqaf. Għalina s-self employed, li lkoll għandna n-negozji żgħar jew imdaqqsin tagħna, għandna nispjegaw lil dawk li niltaqgħu magħhom li x-xogħol mhux jirrendi daqskemm kien jirrendi qabel. Il-ħwienet tagħna u l-industriji tagħna mhumiex iħaddmu ħaddiema daqskemm nixtiequ. Hawn min jaħseb li għaliex fil-weekends jara t-toroq mimlijin karrozzi allura din l-argument ta' staġnar ekonomiku hi ħrafa. Ejjew nispjegaw li l-biża' li għandna aħna s-self employed li għada ma nafux għandniex xogħol hi u mhux ħrafa. L-elezzjoni fi żmien sena! Hekk qal il-Prim Ministru u hekk hawn min qed jistaqsi. Hi stqarrija u hi mistoqsija. Kollox sar parti minn tattika ta' logħba politika. X'tagħmel? Li tkun modern għall-Prim Ministru tfisser li tinganna, li tilgħab b'tattika u tara kif toħloq id-dubju. Gvern jew renju mibni fuq id-dubju. Hekk ried li joħloq dan il-Prim Ministru. Ħoloq id-dubju u l-inċertezza. Illum nafu x'prezz qegħdin inħallsu ta' dan kollu. Jekk hawn min qed ibati kontinwament b'deċiżjonijiet ta' dan il-Gvern huma aħna s-self employed. Ilkoll kemm aħna, kull wieħed fis-settur tiegħu, qegħdin inħossu li aħna mhedda min-nuqqas ta' xogħol. Hu ta' sodisfazzjon li l-Prim Ministru qed jiltaqa' ma' self employed fil-Girgenti. Mela le, u nissuġġerilu jkompli ma' setturi oħrajn iżda nawgura li dan mhux eżerċizzju ta' ingann moħbi fl-eżerċizzju ta' djalogu! Nixtieq inkun naf jekk dan hux eżerċizzju ieħor ta' propaganda tal-Gvern jew tal-Labour? Tajjeb li jkun hemm min qed iressaq lil dawn is-self employed quddiem il-Prim Ministru u, jekk kif smajt, wieħed li qed jagħżel jew jistieden lis-self employed jitkellmu mal-Prim Ministru hu s-Sur Vince Farrugia, nawgura li jara li dan l-eżerċizzju jkun ta' gwadann għas-self employed u mhux il-' ġobna f'nassa tal-ġurdien '. Dan l-istess awgurju lis-Sur Vince Farrugia nawgurah lili personalment meta jien ma' sħabi fl-Eżekuttiv tas-Segretarjat ta' Self Employed u Negozji Żgħar norganizzaw laqgħat ta' djalogu mal-kap tal-partit jew deputati oħrajn. Jien impenjat li dawn il-laqgħat ma jkunux sempliċi eżerċizzju ta' ingann politiku iżda eżerċizzju ta' djalogu. Aħna responsabbli mid-direzzjoni tas-self employed irridu nkunu ta' garanzija għal dak li se jiġri wara dawn il-laqgħat. Lis-self employed ngħidilhom: ' morru tkellmu mal-Prim Ministru ' u għiduli: ' iżjed ma ddum ma tagħmel elezzjoni iżjed qegħdin inbatu aħna, u iżjed ma nbatu aħna iżjed jonqos ix-xogħol '. Spjegawlu li r-regoli tas-suq mhix dik li qed jaħseb hu. Jekk se jibqa' jaħseb hekk, dan il-Prim Ministru se jwassal lill-pajjiż fil-livell ta' inċertezza u falliment morali u ekonomiku tan-negozju tagħna. Jekk kollox jibqa' sejjer għall-agħar... Veru li dak li jgħid il-Prim Ministru s'issa dejjem kien ifisser il-kontra. Jgħid mod u jsir ieħor. Qal li l-elezzjoni tista' ssir fi żmien sena. Qalha b'ċajta iżda qalha. Bħalissa kollox wieqaf. Bdew is-sales u l-ħsieb ta' elezzjoni sar ifisser tama f'suq aħjar iżda issa, jekk il-Prim Ministru se jibda jilgħab, nistgħu nibdew nilagħbu aħna. Din mhix politika, din mhix kwistjoni tal-PN jew tal-Labour. Din hi kwistjoni tagħna s-self employed. Iżjed ma l-Prim Ministru jħalli żmien jgħaddi iżjed qegħdin nipperswadu ruħna lil min nivvutaw. Iżjed ix-xogħol sejjer għall-agħar. Ma nafux kif se naħdmu għada. Ma nafux x'suq se jkollna għada. Veru qegħdin ngħixu f'Malta ħanina fejn qed taħfirha lil min ġab waqfien fin-negozju. Li kieku din kienet sitwazzjoni f'pajjiż ieħor il-Gvern kien ikun xolt. Il-Prim Ministru kien iħossu fl-obbligu li jirriżenja. S'issa hawn min jaħseb li din għadha sitwazzjoni fejn l-istaġnar hu finta u mhux reali, jew inkella dan hu argument politiku li ħolqu l-PN. Għalina s-self employed mhux hekk. Hi li għada ma nafux x'se nagħmlu u ma nistgħux nittolleraw iżjed li l-Prim Ministru jkompli bil-kapriċċ tiegħu li minn Gvern jasal biex joħloq oppressjoni. Imn'Alla għandna l-festi u s-sajf! Il-' bullying ' inġust tal-banek lokali Ma nistgħux, minkejja l-liġijiet ta' kompetizzjoni ġusta u oħrajn nippermettu, li l-banek tagħna jkunu involuti f'bullying inġust fuq in-negozjanti li fil-maġġorparti tagħhom huma s-self employed. Dan l-abbuż għandu jieqaf immedjatament jew inwaqqfuh. Il-banek lokali daħlu fis-suq tan-negozju ta' l-insurance. Dawn iddeċiedew li jbiegħu l-insurance policies tajjeb! Għandhom dritt iżda dawn ma marrux tajjeb daqskemm xtaqu. Ma biegħux daqskemm iridu over the counter. X'ġara? Dak li ma biegħux l-iskrivani tal-bank daħal biex jagħmel tajjeb għalih il-manager. Fil-bank jidħlu s-self employed biex jissellfu u jkollhom overdraft. Biex jingħatalek dan l-overdraft il-bank jitolbok li jkollok, pereżempju, life insurance. X'ġara? Ċerti bank managers bdew isostnu li biex jagħtu l-overdraft (isellfu l-flus lin-negozjant) dan in-negozjant irid l-ewwel jixtri life insurance mingħandhom, jekk ma jagħmluhiex hekk, m'hemmx self min-naħa tal-bank. Din hi inġustizzja bankarja li kienet kawżata mit-tellieqa li l-banek qegħdin itellqu fiha u li hi t-tellieqa għall-profitti. Dan it-tip ta' negozju jrid jieqaf u ma għandu jsir mill-ebda negozju. Dan mhux valur fin-negozju u bl-iskuża tan-negozju ma nistgħux nagħmlu li rridu. Nittama li l-banek jieħdu passi. MALTA KAMRA TAD-DEPUTATI KUMITAT PERMANENTI DWAR IL-KONTIJIET PUBBLIĊI (Rapport Uffiċjali u Rivedut) IT-TNAX-IL PARLAMENT Laqgħa Nru. 60 L-Erbgħa, 18 ta' Frar, 2015 Stampat fl-Uffiċċju tal-Iskrivan Kamra tad-Deputati Malta Prezz € 2. 50 IT-TNAX-IL PARLAMENT KUMITAT PERMANENTI DWAR IL-KONTIJIET PUBBLIĊI Laqgħa Nru. 60 L-Erbgħa, 18 ta' Frar, 2015 Il-Kumitat iltaqa' fil-Palazz, il-Belt Valletta, fis-6: 44 p. m. MINUTI Nru. 58 li saret fis-27 ta' Jannar, 2015 Il-Minuti tal-Laqgħa ġew konfermati. THE CHAIRMAN (Onor. Tonio Fenech): Nixtieq ninforma lill-Kumitat li hawn talba mill-Public Broadcasting Services (PBS) u minn One TV sabiex ikunu jistgħu jiffilmjaw parti żgħira minn din il-laqgħa. Ma jidhirx li hawn oġġezzjonijiet għalhekk nistieden lill-camera persons preżenti sabiex jidħlu fil-Kamra sabiex jiffilmjaw. Ngħaddu issa għall-korrispondenza u nitlob lill-iskrivana sabiex taqraha. KORRISPONDENZA L-ISKRIVANA TAL-KUMITAT: L-ewwel korrispondenza ġejja mingħand is-Segretarju Permanenti fil-Ministeru għall-Finanzi, fejn b'risposta għal dak li kien talab il-Kumitat fl-aħħar laqgħa, qed jgħid li he "will review this matter and see what action may be taken in this regard". THE CHAIRMAN: Irrid ngħid li din kienet dwar l-ittra li konna rċevejna mingħand offerent ta' servizzi ta' laying tal-grounds fejn talabna niġbdu l-attenzjoni lill-Ministeru għall-Finanzi li għandu jkun hemm framework ta' kif meta l-Gvern qed jipparteċipa bħala parti minn fondi u mhux qed jiffinanzja l-proġett sħiħ, ikun hemm xi forma ta' guidelines ta' meta għandhom jintalbu ċerti proċeduri jew le, ovvjament skont kemm ikun kbir l-intervent tal-Gvern. Aħna konna rriferejna l-materja lill-Ministeru għall-Finanzi u l-Ministeru għall-Finanzi qed jgħidilna li ħa nota u se jagħmel l-analiżi tiegħu. L-ISKRIVANA TAL-KUMITAT: Għandna korrispondenza ġejja mingħand is-Segretarju Permanenti fil-Ministeru għat-Turiżmu fejn ta l-feedback dwar il-follow up li kien għamel l-Awditur Ġenerali dwar in-nuqqasijiet li kien nstabu waqt l-audit li sar fl-istess Ministeru. THE CHAIRMAN: Is-Segretarju Permanenti bagħat feedback għal kull kumment li għamel l-Awditur Ġenerali fil-follow up li kien għamel. Jiena nissuġġerixxi li din tiġi ċċirkolata lill-Membri tal-Kumitat, imbagħad jekk ikun hemm bżonn ta' iktar azzjoni, id-darba li jmiss nieħdu deċiżjoni fuqha. L-ISKRIVANA TAL-KUMITAT: Għandna wkoll rapport "on the outcome of the Commonwealth Association of Public Accounts Committees (CAPAC) Steering Committee Meeting" imħejji mill-Onor. Tonio Fenech fil-kapaċità tiegħu ta' co-Chair tal-Isteering Committee Meeting of CAPAC. Dan ir-rapport diġà ġie mqiegħed fuq il-Mejda tal-Kamra. THE CHAIRMAN: Forsi nagħti brief żgħira dwar dan ir-rapport, liema rapport ippreżentajtu diġà lill-Parlament, sabiex niġbed l-attenzjoni tal-Membri tal-Kumitat għax hija materja li tolqot lill-Kumitat innifsu. Wara l-workshop li konna attendejna għalih jiena u l-Onor. Deo Debattista f'Londra matul is-sajf li għadda, kien inħass il-ħsieb li tajjeb li titwaqqaf Association for Public Accounts Committees tal-Commonwealth u kien ġie stabbilit a steering committee. Jien kont ġejt nominat to cochair dan l-isteering committee flimkien ma' membru parlamentari minn Trinidad and Tobago u ltqajna fid-19 u fl-20 ta' Jannar ta' din is-sena biex niddiskutu t-twaqqif ta' din il-fergħa fi ħdan il-Commonwealth. Irrid ngħid li l-ħsieb kien ġej proprju mill-fatt li fil-Commonwealth Heads of Government Meeting (CHOGM) preċedenti, il-heads of Government kienu affermaw il-ħtieġa li jkun hemm iktar independent parliamentary oversight, b'mod partikolari f'dak li huwa PACs li jkunu effettivi, indipendenti u trasparenti, u nħasset il-ħtieġa li għandu jkun hemm assoċjazzjoni li tgħin lill-PACs jilħqu dawn l-għanijiet. Id-diskussjoni pproċediet ħafna, fil-fatt għal min jinteressah poġġejt anke l-aspetti ta' x'inhuma l-għanijiet li se jkollha din l-assoċjazzjoni u l-membership, li ovvjament hija miftuħa għall-PACs nazzjonali għalkemm dawk li huma subnationals jistgħu jkunu associates dment li n-national ikun membru. Ir-rwol tal-assoċjazzjoni huwa li taqsam l-esperjenzi, toffri training, ikollha engagement ma' associations bħal dawk tal-Awdituri Ġenerali li diġà hemm assoċjazzjoni tagħhom f'dan il-livell, tiddefinixxi good practice, ikun hemm anke strengthening ta' capacity għal dawk li huma PACs f'pajjiżi żgħar, u numru ta' aspetti oħrajn li ħarġu minn din il-laqgħa. Wara dik il-laqgħa beda għaddej il-proċess - ħafna mill-prinċipji tal-Kostituzzjoni diġà qegħdin f'dan id-dokument - biex tiġi fformulata the first draft constitution li se titqassam lill-Membri kollha tal-PACs madwar il-Commonwealth bil-ħsieb li ssir konferenza f'Ġunju marbuta mal-Westminster workshop, biex din tiġi ratifikata, maqbula u ppreżentata lill-Commwealth Parliamentary Association (CPA) biex dawn japprovawha u allura tidħol bħala parti mill-istruttura tal-Commonwealth u jkun hemm ukoll endorsement mill-heads of Government waqt iċ-CHOGM li se jsir f'Novembru ta' din is-sena proprju f'Malta. Irrid ngħid li fid-diskussjonijiet li kelli mal-Gvern sibt ħafna sapport għal din l-idea u anke mill-iSpeaker. Ta' nota pożittiva hija li sussegwentement għal din il-laqgħa, ittieħdet id-deċiżjoni li l-konferenza fejn se tiġi diskussa din il-Kostituzzjoni u t-twaqqif tagħha se ssir f'Malta, b'rabta wkoll mal-fatt li se jkun hawn iċ-CHOGM. Malta wkoll offriet appoġġ lejn it-twaqqif tagħha f'dak li hu anke li possibbilment tospita l-Assoċjazzjoni u anke toffri logistical support u nemmen li progress qiegħed isir u j' Alla f'Ġunju li ġej, meta ssir konferenza, ikun hemm l-endorsement meħtieġ minn dawk li huma nvoluti fil-Commonwealth bħala PACs, biex din tkun tista' isseħħ. Ngħarraf ukoll lill-Kumitat li fil-ġranet li ġejjin se jkun hawn xi uffiċjali mis-CPA UK proprju sabiex isiru l-arranġamenti għal din il-konferenza. Ma nafx jekk hawnx min jixtieq jagħmel xi rimarki. L-Onor. Charles Mangion. ONOR. CHARLES MANGION: Din l-assoċjazzjoni li se titwaqqaf hija interessanti u xtaqt nistaqsi jekk huwiex l-iskop tagħha li tagħti poteri lill-PAC aktar minn dawk li hemm imsemmija fl-iStanding Orders u fil-Kostituzzjoni u jekk ikunx ukoll - qed ngħid dan bħala suġġeriment għall-konsiderazzjoni tiegħek, Mr Chairman - li jkun hawn diskussjoni f'dan il-Kumitat flimkien mal-Awditur Ġenerali, anke dwar il-kostituzzjoni tagħha stess, biex naraw liema hi l-aħjar proposta li nistgħu nagħmlu min-naħa tagħna. THE CHAIRMAN: Dwar it-tieni suġġeriment, mingħajr dubju li se jkun hawn diskussjoni, anzi dik hi l-intenzjoni. Kif jiġi d-dokument formali jitressaq quddiem dan il-Kumitat sabiex tkun tista' ssir diskussjoni sabiex imbagħad Malta tieħu l-pożizzjoni formali tagħha meta jkollna d-diskussjonijiet f'Ġunju li ġej. Il-ħsebijiet diġà qegħdin listed f'dan id-dokument, jiġifieri tistgħu tarawh u tagħtuni feedback. Ovvjament il-vantaġġ li qiegħed Chair tal-iSteering Committee huwa li qabel ma joħroġ id-dokument finali nkun nista' nara li ċerti aspetti li nkunu qegħdin naħsbu fuqhom jidħlu fid-dokument finali. Il-CAPAC hija hemm biex tagħti appoġġ. Il-ħsieb hu li toħroġ ċerti standards, jiġifieri li jibda jkun hemm an element of Commowealth standard of good practice ta' kif jaħdem PAC. Ħafna minnhom huma mmudellati fuq dik li ngħidulha l-Westminster tradition, però irridu nifhmu li f'pajjiżi tal-Commonwealth hemm flavours differenti ta' kif jaħdem PAC u allura fil-bidu mhux neċessarjament li kollha qegħdin jaħdmu bl-istess mod. L-idea hi li din il-formazzjoni tibda toħroġ b'guidelines ta' kif issir, pereżempju sessjoni tajba. It tackles the issue of advocacy; xi jsir wara mir-rapporti tal-Awditur li jiġu diskussi fil-PAC u kif jiġu followed up. Dawn huma kollha aspetti li l-assoċjazzjoni tkun tista' tidħol fihom u tagħti r-rakkmandazzjonijiet tagħha. Ovvjament ir-rakkmandazzjonijiet tagħha mhumiex binding għax it is an association, jiġifieri r-rulings tal-iSpeaker jibqgħu jgħoddu f'dan is-sens. Nagħlaq hawnhekk il-kapitlu tal-CAPAC; inżommu lill-Kumitat aġġornat jekk ikun hemm iktar żviluppi. L-aħħar korrispondenza li għandna llum hija mibgħuta lili mill-Onor. Jason Azzopardi u mill-Onor. Ryan Callus, hija datata 12 ta' Frar 2015, u tgħid hekk: " Fil-31 ta' Ottubru 1997, il-Kamra tar-Rappreżentanti approvat Riżoluzzjoni li permezz tagħha ġiet aċċettata talba tal-General Workers'Union biex tkun tista' tixtri l-bini tagħha fil-Belt Valletta, li huwa mogħti lilha mid-Dipartiment tal-Artijiet b'titolu ta' enfitewsi, lil kumpaniji li fiha hija jkollha mhux inqas minn 51 % tal-ishma (vide annessa Riżoluzzjoni, Dok. A). In segiwtu ta' din ir-Riżoluzzjoni, fit-12 ta' Diċembru, 1997 ġie ffirmat il-kuntratt pubbliku relattiv u ċioè bejn il-GWU u d-Dipartiment tal-Artijiet għan-nom tal-Gvern ta' Malta. Kif tista' tara mill-anness kuntratt (Dok. B), fil-kondizzjoni numru (b) hemm proprju l-kliem: Issa hu fatt magħruf u fid-dominju pubbliku fl-2014 il-GWU kriet parti mill-bini tagħha fil-Belt Valletta, l-istess bini li hu milqut bil-kondizzjoni msemmija fil-kuntratt pubbliku ta' Diċembru 1997, lil ARMS Ltd. Daqstant ieħor hu fatt magħruf li l-azzjonisti ta' ARMS Ltd huma l-Water Services Corporation u l-Enemalta plc (vide it-tweġiba għall-mistoqsija parlamentari numru 13827 mogħtija fit-2 ta' Frar 2015 u mmarkata Dok. C) u għalhekk il-GWU mhijiex azzjonista tal-ARMS Ltd. B'hekk hu ċar li l-kirja tal-GWU lil ARMS Ltd. tal-bini tagħha fi Triq Nofsinhar, il-Belt Valletta qed tikser il-kuntratt pubbliku li ġie ffirmat bejn il-Gvern Malti u l-istess GWU fit-12 ta' Diċembru 1997, liema kuntratt jirrifletti r-Riżoluzzjoni approvata mill-Parlament Malti fil-31 ta' Ottubru 1997. Għan-nom tal-Oppożizzjoni qegħdin nitolbu li l-Kumitat tal-Kontijiet Pubbliċi jinvestiga u jiddikjara: a) Jekk il-kuntratt pubbliku tat-12 ta' Diċembru 1997 (fejn il-Gvern Malti hu firmatarju) inkisirx biex jiġi aġevolat finanzjarjament terz; b) X'kien il-parir tal-Kummissarju tal-Artijiet fl-2014, jekk ingħata, għal din il-kirja u x'kien l-iter amministrattiv meta d-Diviżjoni Proprjetà tal-Gvern kienet infurmata li saret / ser issir tali kirja ta' bini tal-Gvern mogħti b'enfitewsi lil GWU bil-limitazzjoni kif ingħad hawn fuq; c) Min, fid-Diviżjoni Proprjetà tal-Gvern, approva tali kirja bi ksur ta' tali kuntratt; d) Min kienu l-uffiċjali pubbliċi involuti u responsabbli, inkluż iżda mhux biss fid-Diviżjoni Proprjetà tal-Gvern u fl-Uffiċċju tal-Prim Ministru, li awtorizzaw li ssir tali kirja bi ksur ta' dan il-kuntratt u tar-Riżoluzzjoni Parlamentari; e) Jekk il-kondizzjoni (b) tal-51 % ishma tal-kuntratt pubbliku msemmi tat-12 ta' Diċembru 1997 bejn il-GWU u l-Gvern Malti nkisritx jew hux qed tinkiser b'kirjiet kummerċjali oħra lil terzi għaddejjin bħalissa u x'passi qed jieħu d-Dipartiment tal-Artijiet biex tali ksur ta' kuntratt pubbliku ma jibqax għaddej. ". Ma nafx jekk hemmx xi kummenti min-naħa tal-Gvern qabel nieħdu l-konsiderazzjoni tat-talba. L-Onor. Bonnici. ONOR. OWEN BONNICI (Ministru għall-Ġustizzja, Kultura u Gvern Lokali): Mr Chairman, l-uniku kumment li xtaqt nagħmel hu li t-talba hija pjuttost verbuża, fis-sens li hemm ħafna diċitura fiha. Jiena qed nismagħha issa l-ewwel darba u għalhekk xtaqna li jkollna kopja ta' din l-ittra, nistudjawha ftit u fis-seduta li jmiss inkunu nistgħu nipproċedu dwar din it-talba, fis-sens li niddiskutu l-iter ta' din it-talba. THE CHAIRMAN: Jien m'għandix oġġezzjoni. Oriġinarjament is-suġġeriment tiegħi kien li nitolbu lill-Awditur Ġenerali jidħol fiha, però jekk tixtiequ tarawha u nieħdu d-deċiżjoni fil-laqgħa li jmiss, m'għandix oġġezzjoni. ONOR. OWEN BONNICI: Iva, nixtiequ li narawha ftit l-ewwel. THE CHAIRMAN: Mela fil-laqgħa li jmiss nieħdu r-reazzjoni min-naħa tal-Gvern u niddiskutuha. Ngħaddi issa għall-item li għandna fuq l-aġenda llejla. SKRUTINJU DETTALJAT TAL-KUNTRATT LI SAR MA' HENLEY AND PARTNERS DWAR L-INDIVIDUAL INVESTOR PROGRAMME THE CHAIRMAN: Nibda biex ngħid li l-kuntratt ġie mibgħut lili u l-intenzjoni tiegħi llum hija li nifhmu sew dak li ġie ppreżentat billi hemm ċerti klawsoli li ġew mgħottija. Id-dokument qed jitqiegħed fuq il-Mejda tal-Kumitat u għalhekk nistgħu ngħaddu biex niddiskutu l-proċedura. L-Onor. Bonnici. ONOR. OWEN BONNICI: Mr Chairman, qabel ngħaddu għall-proċedura, xtaqt li ningħata permess sabiex nagħmel dikjarazzjoni. THE CHAIRMAN: Kollox sew. ONOR. OWEN BONNICI: Mr Chairman, irrid niddikjara li ladarba se ssir diskussjoni dwar il-kuntratt ta' Henley &amp; Partners, irrid ngħid dan li matul iż-żmien li jien servejt bħala Segretarju Parlamentari u issa bħala Ministru tal-Gvern fl-ewwel lok iltqajt diversi drabi ma' varji esponenti tas-soċjetà Henley &amp; Partners fejn magħhom iddiskutejt temi relatati mal-aħjar operat tal-programm ta' ċittadinanza b'investiment u l-programm innifsu. Fit-tieni lok jiena niddikjara li nvolvejt ruħi mil-lat leġiżlattiv biex il-programm ta' ċittadinanza b'investiment jiġi varat u implimentat bi speditezza. Fit-tielet lok niddikjara li jiena pparteċipajt attivament fil-laqgħat tekniċi kollha mal-Kummissjoni Ewropea dwar dan il-programm u f'dawn il-laqgħat ġejt assistit mil-lat tekniku minn Henley &amp; Partners. Irrid niddikjara wkoll li qabel ma Henley &amp; Partners ġew magħżula bħala operaturi tal-programm wara sejħa pubblika, jiena ma kontx konoxxenti tas-soċjetà Henley &amp; Partners jew ta' xi wieħed mill-membri li jiffurmawha. THE CHAIRMAN: Onor. Bonnici, jien ovvjament qed nieħu nota ta' dak li qed tgħid u naturalment id-domanda li li rrid nagħmillek hija jekk f'dan l-istadju intix qed tħoss li għandek tibqa' tagħmel parti għal din is-sessjoni jew le. Inħalliha fil-ġudizzju tiegħek dwar l-involviment li inti tħoss li hemm, jiġifieri at this stage trid tgħidilna inti x'tixtieq tagħmel. ONOR. OWEN BONNICI: Jiena ħsibt dwar din il-kwestjoni, deherli li għandi niddikjara l-involviment tiegħi kif iddikjarajtu u ladarba l-Kumitat jaf b'dan l-involviment ma nħossx li m'għandix nibqa' parti minn din id-diskussjoni. Jiġifieri jiena nħoss li ladarba ddikjarajt il-pożizzjoni tiegħi, m'hemm xejn xi jżommni milli nibqa' f'dan il-Kumitat, però jekk il-Kumitat jidhirlu li jiena m'għandix nibqa' Membru tal-PAC għall-finijiet ta' din id-diskussjoni, ma nsibx oġġezzjoni. Però having said that, ladarba ddikjarajt din il-ħaġa, naħseb li m'hemm xejn xi jżommni milli nibqa' madwar din il-mejda. THE CHAIRMAN: Onor. Bonnici, min-naħa tagħna m'għandniex diffikultà li tibqa' konxji mir-rwol li inti kellek, bir-riżerva li jista' ikun li madanakollu xorta jista' ikun tintalab li tixhed jekk ikun hemm il-ħtieġa li nħossu li jkun irid isir dan minħabba l-proċess innifsu. ONOR. OWEN BONNICI: Mr Chairman, m'għandi ebda diffikultà. THE CHAIRMAN: L-Onor. Charles Mangion. ONOR. CHARLES MANGION: Mr Chairman, naqbel mad-deċiżjoni li ħadt u nixtieq infakkar li hawnhekk kemm-il darba kellna diskussjonijiet li kienu jolqtu ministeri, u ministri li jkollhom ir-responsabilità ta' dak id-dekasteru, xorta kienu jibqgħu fuq il-Kumitat, ovvjament dejjem suġġett li jekk ikun hemm xi mistoqsijiet li jridu jsiru, allura jsiru. Jiġifieri ma naħsibx li f'dan ir-rigward qegħdin noħolqu xi preċedent. THE CHAIRMAN: L-Onor. Owen Bonnici. ONOR. OWEN BONNICI: Forsi nżid biss li f'każ li niġi mistoqsi, naqblu minn qabel li jiena mmur fuq in-naħa l-oħra tal-Mejda u niġi trattat bħal kwalunkwe xhud ieħor. THE CHAIRMAN: Mela qegħdin naqblu. Kif diġà għedt, ġie ppreżentat il-kuntratt. Jekk wieħed iħares lejn il-kuntratt innifsu jara li hemm numru ta'... ONOR. CHARLES MANGION: Jiena nixtieq niddefinixxi l-iskop ta' dan l-eżerċizzju u se nimmotiva għalfejn qed nagħmel din l-osservazzjoni. Bħala riżultat ta' dan il-kuntratt - u jiena ma nsib l-ebda oġġezzjoni li jiġi diskuss il-proċeduri segwiti, fis-sens jekk hemmx good governance mill-aspett amministrattiv - għandna implimentazzjoni ta' deċiżjoni eżekuttiva li huwa l-Individual Investor Programme (IIP), li mexa 'l quddiem u ħa rankatura u hemm ħafna individwi anke mis-settur privat li huma nvoluti attivament fih. Id-diskussjoni politika fuq dan il-programm saret, u saret bl-iktar mod intensiv u huwa tajjeb ukoll li ssir, saret diskussjoni anke fuq il-livell ta' Unjoni Ewropea, u l-Kummissjoni aċċettat il-programm kif strutturat u implimentat bil-kundizzjonijiet kollha tiegħu, u allura issa għandna sitwazzjoni fejn għandek deċiżjoni eżekuttiva li qiegħda fi proċess ta' implimentazzjoni u mhuwiex fil-mansjoni ta' dan il-Kumitat li jiġġudika jew jiskrutinja d-deċiżjoni eżekuttiva li ttieħdet u li qiegħda tiġi implimentata. Nerġa' ngħid li qed ngħid dan għax wieħed ma jridx li l-proċess ta' dan il-Kumitat, b'xi mod jimpatta fuq dak li l-eżekuttiv, bid-dritt sħiħ legali u anke Kostituzzjonali, implimenta u qiegħed fil-preżent jesegwixxi. Nerġa' intenni li huwa within the powers ta' dan il-Kumitat li naraw l-aspett tal-proċeduri tal-kuntratt u kif wieħed wasal għall-konklużjoni tiegħu, imma li nagħmlu xi ġudizzju jew nikkummentaw jew nagħmlu dibattitu fuq deċiżjoni eżekuttiva li ttieħdet, naħseb li qatt ma kienet xi ħaġa li daħlet fil-mansjoni ta' dan il-Kumitat. Għalhekk nixtieq li qabel ma nitkellmu fuq il-kuntratt - ovvjament wieħed irid jara ċerti aspetti minnu li ġew mgħottija - naraw x'inhu eżattament l-iskop ta' dan il-proċess, jekk hux biss biex naraw jekk fil-konklużjoni tal-istess kuntratt ġewx esegwiti l-prassi li normalment huma aċċettabbli f'kuntratt ta' natura pubblika bħal dan. THE CHAIRMAN: Onor. Mangion, ħalli niċċara ftit x'qegħdin ngħidu għax kien hemm mument fejn kif poġġejtha kelli ndur fuq l-Onor. Grech u nistaqsih jekk għandniex inxolju l-PAC, għax il-PAC proprju qiegħed hemmhekk biex jiskrutinja - mhux jiddeċiedi; il-Gvern jibqa' jerfa' ir-responsabilità tad-deċiżjonijiet tiegħu - id-deċiżjonijiet li jkunu ttieħdu, il-proċeduri li jkunu ġew adottati u l-mod kif ikunu qegħdin jitħaddmu, ikunu jirriflettu good governance. ONOR. OWEN BONNICI: Li qed ngħidu aħna huwa li d-diskussjoni m'għandhiex tkun waħda ta' Second Reading fuq l-IIP. THE CHAIRMAN: Le, mhijiex l-intenzjoni tagħna li nagħmlu diskussjoni f'forma ta' Second Reading fuq l-IIP. Aħna m'aħniex se niddiskutu jekk kienx tajjeb jew le li l-Gvern daħal f'IIP - dik hija issue li naħseb li ġiet dibattuta biżżejjed u mhijiex l-intenzjoni ta' din il-Kamra li tagħmel dan - imma li se nagħmlu huwa skrutinju tal-kuntratt innifsu u l-aspetti tal-kuntratt f'termini ta' x'qed jgħid dan l-istess kuntratt, x'commitments daħal għalihom il-pajjiż b'dan il-kuntratt, u l-aspetti kollha li jemerġu minnu. Jiġifieri issa qegħdin nitkellmu fuq il-kuntratt, it-tħaddim tiegħu u l-proċeduri tiegħu; l-iskrutinju tal-kuntratt innifsu. Jiġfieri hawnhekk m'aħniex se mmorru in a political debate, imma se nagħmlu dibattitu kif huwa l-mansjoni tal-PAC. Id-deċiżjoni ttieħdet, hemm policy u issa rridu naraw it-tħaddim ta' dik il-policy. Ovvjament qegħdin nitkellmu fuq kuntratt u allura kif nagħmlu f'mansjoni ta' kuntratti oħrajn, bħalma kellna tal-power station, naraw affarijiet fosthom jekk l-għażla tal-kuntrattur saritx kif kellha ssir jew le. Dawk huma affarijiet li jista' jidħol fihom il-Kumitat; m'aħniex se nitkellmu fuq l-aspett innifsu; ċioè il-prinċipju ta' jekk kellux isir IIP jew le. Dik hija issue li naqbel li mhijiex fil-mansjoni ta' dan il-Kumitat. L-Onor. Bonnici. ONOR. OWEN BONNICI: Mr Chairman, naħseb li jkun tajjeb ninfurmaw lill-pubbliku x'ġara fil-frattemp għax inti għedt li ġie ppreżentat il-kuntratt u tajjeb li nispjegaw x'ġara. Kollox imur lura għal madwar 10 xhur ilu meta f'dan il-Kumitat kien hawn talba bil-miktub dwar li jsir skrutinju tal-kuntratt ta' Henley &amp; Partners. Eventwalment id-diskussjoni li kien hawn hawnhekk wasslet biex nitolbu ruling mingħand Mr Speaker, u Mr Speaker kien intalab jagħmel ruling għax dan il-kuntratt għandu partijiet kummerċjalment sensittivi li jekk jiġu ppubblikati allura tista' taqbad u tagħlaq il-programm għaliex dan huwa programm kompetittiv u jekk tikxef dak li huwa vantaġġjuż, ħaddieħor ikun jista' jagħmel aħjar minnek u allura tkun tista' taqbad u tagħlaq il-programm darba għal dejjem. Għalhekk tlabna ruling mingħand Mr Speaker u Mr Speaker kien qal li ċ-Chairman għandu jkollu kopja ta' dan il-kuntratt b'dan li l-partijiet kummerċjalment sensittivi jkunu mgħottija, u fin-nuqqas ta' qbil ikun hu, jiġifieri Mr Speaker, li jiddeċiedi x'inhu kummerċjalment sensittiv jew le. Fast forward 10 xhur u wasal it-turn li niddiskutu dan il-kuntratt. Li għamilt jien hu li għaddejt kopja ta' dan il-kuntratt, lill-Onor. Fenech. Irrid ngħid li minbarra l-kopja tal-kuntratt oriġinali għaddejtlu wkoll kopja tal-emenda li sussegwentement saret għalih liema emenda tirrifletti t-tibdil li kien hemm fil-programm. Fil-kopja, kemm tal-kuntratt oriġinali kif ukoll tal-emenda, ġew mgħottija l-partijiet kummerċjalment u allura l-Onor. Fenech ingħata kopja taż-żewġ kuntratti, kuntratt u emenda, b'partijiet mgħottija. Dan biex infiehmu lill-pubbliku hemm barra x'ġara fil-frattemp. THE CHAIRMAN: Qed nifhem li dan il-kuntratt jista' jiġi ppubblikat, għax għal mument ġejt fid-dubju. (Interruzzjonijiet) Jiena naħseb li la ġie ppreżentat għandu jitpoġġa fuq il-website. It-tama tiegħi hi li llum induru ftit il-partijiet li ġew mgħottija sabiex nifhmu għalfejn ġew mgħottija, għax jista' ikun li kif għedt tajjeb inti, Onor. Bonnici, nitolbu lill-iSpeaker jara jekk ir-raġunijiet li ngħataw fuq li klawsola partikolari tiġi mgħottija, tkunx aċċettabbli jew le. Nenfasizza li jekk hemm issues ta' sigurtà nazzjonali, mingħajr dubju l-Oppożizzjoni mhijiex se tinsisti li fuq jiġu divulged, però jekk huma issues ta' natura kummerċjali, filwaqt li nifhmu li affarijiet li jistgħu jkunu sensittivi għall-kompetittività tal-kuntratt, dan jista' isir u forsi hemmhekk nistgħu naqblu li wieħed jaraha ftit u forsi naqblu li ma tiġix ippubblikata. Dan mhux neċessarjament isir f'sezzjoni bħal din. Jekk meta ssir dik it-tali diskussjoni jkun hemm fejn mhux neċessarjament qegħdin naqblu, allura mbagħad nitolbu l-iSpeaker jagħti ruling f'dan is-sens. Se nissospendi l-laqgħa għal ftit minuti sakemm isiru l-kopji tal-kuntratt u tal-emenda lill-Membri tal-Kumitat. Il-Kumitat kien sospiż għal ftit minuti sakemm isiru kopji tal-kuntratt. THE CHAIRMAN: Nirringrazzja lill-Iskrivana tal-Kumitat li ġabitilna d-dokumenti. Onor. Bonnici, qed nifhem li llum m'hawn ħadd li jista' jispjega għalfejn ġew mgħottija ċerti klawsoli. ONOR. OWEN BONNICI: Biex niffaċilità li nistradaw id-dibattitu, nixtieq li forsi tagħtini ftit ħin biex ngħid għaliex numru ta' klawsoli ġew mgħottija. L-għan aħħari huwa l-interess ta' Malta. Dan huwa suq kompetittiv u min jidħol fil-programm ta' Malta jfisser li ma jkunx daħal fi programmi oħrajn ta' pajjiżi oħrajn. Ridna nkunu ċerti li ma niżvantaġġawwx dan is-settur b'dak li nistgħu ngħidu, però nifhem ukoll il-bżonn li noħolqu bilanċ għax dan il-Kumitat, skond il-liġi, għandu funzjoni li jrid jaqdi. Mr Chairman, dwar it-talba tiegħek jiena qed nissuġġerixxi li fis-seduta li jmiss, jew jien jew rappreżentant ta' Identity Malta jiġi u jagħti spjega ta' għalfejn ġiet mgħottija kull parti li ġiet mgħottija, imbagħad nistgħu naqblu u nistgħu ma naqblux u jekk ma naqblux jiddeċiedi Mr Speaker u lkoll kemm aħna nbaxxu rasna għad-deċiżjoni ta' Mr Speaker. Fil-frattemp nistgħu wkoll niftehmu fuq lista ta' xhieda, nistgħu jew nagħmluha waqt il-laqgħa tal-Kumitat jew inkella forsi inti tibgħatli lista u aħna nindikaw xi xhieda oħra - jekk ikun hemm għax at the end of the day naħseb li l-istess persuni għandna f'moħħna - u mmexxu minn hemmhekk. THE CHAIRMAN: Naħseb li bħala proċess innifsu, ladarba ma tistax issir issa, nagħmluha d-darba li jmiss. ONOR. OWEN BONNICI: Mr Chairman, ir-raġuni għalfejn ma tistax issir issa hija għax il-ftehim kien li llum niltaqgħu biex niftehmu kif se nimxu 'l quddiem. THE CHAIRMAN: Nixtieq nistaqsi wkoll - u forsi tieħu nota, Onor. Bonnici, imbagħad tagħtina risposta d-darba li jmiss - dwar dak li d-dokument diversi drabi jirriferi għalih, u ċioè l-concept paper, u jgħid li klawsoli partikolari jridu jiġu interpretati fl-isfond tal-concept paper. Din il-concept paper li qed tirriferi għall-kuntratt tista' tiġi ppubblikata, forsi wieħed ikun jista' jeżaminaha? Ma nafx jekk kienx hemm xi dokumenti oħrajn li l-Membri jħossu li jista' ikun għandhom jintalbu f'dan is-sens. ONOR. CLAUDIO GRECH: Onor. Bonnici, tkun tista' tintavola wkoll ir-request for proposals li kienet ħarġet? Jiġifieri meta ħarġet is-sejħa... ONOR. OWEN BONNICI: Jiġifieri r-request for proposals li ġiet ippubblikata fil-ġurnali? ONOR. CLAUDIO GRECH: Mhux ir-reklam, ir-request for proposal document. ONOR. OWEN BONNICI: Se nivverifika dwar din u dwar it-talba ta' Mr Chairman. THE CHAIRMAN: Mela f'dak l-isfond naħseb qegħdin naqblu. Jiena xtaqt li kemm jista' jkun ma ntawlux ħafna f'dan il-proċess, anke ma jkunx tajjeb għalih innifsu jekk intawwlu żżejjed. L-idea tiegħi hi li almenu niltaqgħu kull ġimgħa ħalli kemm jista' ikun, li għandna, neħilsuh. Forsi naraw data għall-ġimgħa d-dieħla? ONOR. OWEN BONNICI: Nhar it-Tnejn u t-Tlieta se nkun imsiefer u l-Erbgħa għandi laqgħa tal-Kumitat għall-Konsiderazzjoni ta' Liġijiet. THE CHAIRMAN: Jien m'għandix oġġezzjoni li jekk tridu niltaqgħu ġurnata oħra jew f'ħinijiet differenti minn dawk li jiltaqa' fihom il-Parlament. Nistgħu pereżempju niltaqgħu wara nofsinhar. Forsi nhar l-Erbgħa wara nofsinhar? Jidher li hawn qbil dwar nhar l-Erbgħa fis-2: 00 p. m. Sadanittant qed nerġa' nikkonferma li d-dokument li tqiegħed fuq il-Mejda tal-Kumitat aktar kmieni, issa huwa a public document u jista' għalhekk jiġi uploaded fuq fil-website. ONOR. OWEN BONNICI: Mr Chairman, biex nirrikapitola, għad-darba li jmiss se nagħmel il-verifiki dwar il-concept paper u l-request for proposal document. THE CHAIRMAN: U forsi tinformana min se jispjega dwar il-partijiet mgħottija. ONOR. OWEN BONNICI: Jew jien stess jew xi ħadd minn Identity Malta. U inti, Mr Chairman, se tibgħatli l-proposed list of witnesses. Hux hekk? THE CHAIRMAN: Hekk hu. Nirringrazzja lil kull min ipparteċipa f'din il-laqgħa u naġġorna l-Kumitat għal nhar l-Erbgħa, 25 ta' Frar, 2015 fis-2: 00 p. m. Fis-7: 26 p. m. il-Kumitat aġġorna għal nhar l-Erbgħa, 25 ta' Frar 2015, fis-2: 00 p. m. bl-istess aġenda. MISTOQSIJIET - TWEĠIBIET ORALI BAĦRIJA - VULTAĠĠ TA' DAWL BAXX 32739. L-ONOR. NOEL FARRUGIA staqsa lill-Ministru għas-Servizzi Ekonomiċi: Jista' l-Ministru jgħidli x'sar dwar il-kwestjoni ta' vultaġġ baxx fil-Baħrija? ONOR. NINU ZAMMIT (Ministru għall-Agrikoltura u Sajd) (f'isem il-Ministru għas-Servizzi Ekonomiċi): F'dan l-istadju ma għandi xejn xi nżid mat-tweġiba li tajt għall-mistoqsija 31093. MR SPEAKER: L-Onor. Farrugia, domanda supplimentari. ONOR. NOEL FARRUGIA: Ladarba l-Ministru qed iwieġeb għan-nom tal-ministru sieħbu, jista' jgħidilna x'se jiġri mill-management u mill-ħaddiema ta' l-IPSE, l-MDC u l-METCO, tliet aġenziji li skond ma tħabbar se jiġu amalgamati f'aġenzija waħda li suppost dalwaqt għandha tibda topera. MR SPEAKER: Il-Ministru. ONOR. NINU ZAMMIT: Mr Speaker, ninforma lill-Kamra li l-Onor. Josef Bonnici qiegħed fuq xogħol ieħor tal-gvern u għal din ir-raġuni li jien qomt nirrispondi f'ismu. Issa jekk l-Onor. Membru għandu xi domanda oħra x'jagħmel lill-Ministru Bonnici, nitolbu jagħmililu meta jkun preżenti fil-Kamra għax hu l-bniedem responsabbli. MR SPEAKER: L-Onor. Farrugia. ONOR. NOEL FARRUGIA: Jiena nirrispetta t-tweġiba tal-Ministru, imma ġaladarba affarijiet bħal dawn ikunu ġew approvati mill-kabinett u allura jkunu jagħmlu parti mill-policy tal-gvern, jista' l-Ministru jgħid jekk l-impjiegi tal-management u tal-ħaddiema fit-tliet aġenziji li semmejt humiex se jiġu ssalvagwardati? Lill-Ministru m'iniex nistaqsih affarijiet tekniċi imma qed nagħmillu domanda wiesgħa fuq kwestjoni ta' impjiegi, u dan fuq kollox wara statement li sar fil-pubbliku ftit tal-ġimgħat ilu biss. MR SPEAKER: Il-Ministru. ONOR. NINU ZAMMIT: Huwa ovvju li biex issir l-amalgamazzjoni jridu jsiru l-istudji u t-taħditiet neċessarji fid-diversi livelli. F'dan ir-rigward m'hemmx dubju li n-nies tal-ministeru għas-servizzi ekonomiċi huma l-esperti u jekk ma jimpurtax, nitlob lill-Onor. Membru jkollu ftit tal-paċenzja u jistenna li jkun hawn preżenti l-Onor. Josef Bonnici biex jingħata l-informazzjoni li qed jitlob. MR SPEAKER: L-Onor. Farrugia ONOR. NOEL FARRUGIA: Sur President, jien allura neħodha li l-Ministru ma jafx x'inhi l-pożizzjoni dwar l-impjiegi tal-management u tal-ħaddiema inkwantu għal din l-amalgamazzjoni? Nerġa' ngħid li mhux qed nistaqsi domandi tekniċi imma qiegħed nistaqsi biss jekk l-impjiegi tal-management u tal-ħaddiema f'dawn l-agenziji humiex mhedda. MR SPEAKER: Il-Ministru. ONOR. NINU ZAMMIT: Sur President, jien m'iniex acting b'mod formali għall-Onor. Bonnici. Hu l-ministru responsabbli u hu jaf il-materja fuq ponot subgħajh. Kieku kien hawn ċertament li kien jirrispondi għad-domanda ta' l-Onor. Interpellant. Irrid ngħid ukoll li ħadd m'għandu jippretendi li dak il-ministru li jqum biex jirrispondi fl-assenza ta' sieħbu, f'daqqa waħda jsir espert u informat f'kollox fuq qasam li mhux tiegħu. L-ewwel ħaġa mhix prudenza li jien nidħol fuq sieħbi u l-mistoqsija li donnu se jibqa' jinsisti fuqha l-Onor. Farrugia, hi fuq materja totalment differenti minn dik originali. Jien mhux daqshekk prużuntuż li ndaħħal imnieħri f'kollox ! Jekk l-Onor. Farrugia jrid li nitkellmu fuq il-vultaġġ tad-dawl nista' nwieġbu sa ċertu punt għax għandi ftit esperjenza fuq dawn l-affarijiet, imma m'għandux jippretendi li nirrispondih għal kull domanda li jagħmilli. Diġa' għedtlu li l-Ministru Bonnici hu l-bniedem intiż fuq dawn l-affarijiet u nitolbu jistaqsi lilu. Qomt jien nirrispondi l-mistoqsija oriġinali dwar vultaġġ peress li sieħbi jinsab impenjat fuq xogħol ieħor tal-gvern. Jekk l-Onor. Interpellant irid jagħmel aktar domandi, nitolbu jagħmilhom lil min għandu jagħmilhom. Naħseb li anke l-etika hekk titlob. MR SPEAKER: L-Onor. Mizzi. ONOR. JOE MIZZI: Il-Ministru qed isemmi l-etika u jien ngħidlu li l-etika titlob li l-ministri jkunu qegħdin hawn preżenti fil-Kamra. Naħseb li jaqbel miegħi wkoll li dak il-ministru li lilu tiġi indirizzata l-ewwel interprellanza li tkun tidher fuq l-aġenda, għandu jkun preżenti biex jagħti t-tweġiba tiegħu. (Interruzzjonijiet) Forsi xi ħadd jista' jispjegalna għaliex m'huwiex qiegħed hawn il-Ministru Josef Bonnici? Jista' jkun li għalih hemm ħaġa oħra li tiġi qabel l-ogħla istituzzjoni tal-pajjiż! MR SPEAKER: Il-Ministru ONOR. NINU ZAMMIT: Jiena nerġa' ngħid li l-ministru m'huwiex assenti b'kapriċċ imma qiegħed fuq xogħol ieħor tal-gvern. (Interuzzjonijiet) Sur President, jien infakkar lill-Onor. Mizzi li meta huma kienu fuq din in-naħa tal-Kamra kien iqum hu jirrispondi f'isem kulħadd. Dak iż-żmien ma kienx jiġi ministru wieħed hawn ġew imma kienu jbellgħu kollox lilu u kien jieħu pjaċir iservi għal kulħadd! MR SPEAKER: l-Onor. Mizzi. ONOR. JOE MIZZI: Meta jiena kont nirrispondi f'isem sħabi intom kontu takkużawna b'irresponsabbilta ', allavolja kontu tkunu tafu li sħabi kienu qegħdin fuq xogħol ieħor tal-gvern. Issa tistgħu tgħidulna fuq liema xogħol qiegħed l-Onor. Josef Bonnici? Jien naħseb li l-Ministru qed jgħid li qiegħed fuq xogħol ieħor biex jgħattilu! MR SPEAKER: Il-Ministru. ONOR. NINU ZAMMIT: Nerġa' niġbed l-attenzjoni ta' l-Onor. Mizzi li l-Ministru Josef Bonnici llum m'huwiex hawn preżenti minħabba li għandu xogħol ieħor. (Interruzzjonijiet) Meta se nitgħallmu nirrispettaw lil xulxin hawnhekk? MR SPEAKER: Jekk jogħġobkom, inżommu l-ordni. ONOR. NINU ZAMMIT: Nerġa' nfakkar li fl-amministazzjoni preċedenti, ta' kuljum preċett l-uniku ministru li kien jiġi hawnhekk biex jirrispondi għall-interpellanzi kien l-Onor. Joe Mizzi, ministru mingħajr portafoll. Kien iservi għall-ministri l-oħra kollha. (Interruzzjonijiet) Ara x'jidħaq l-Onor. Farrugia! MR SPEAKER: L-Onor. Farrugia. ONOR. NOEL FARRUGIA: Qed nidħak għax il-Ministru qed jikkonferma li almenu kien jirrispondi l-Onor. Joe Mizzi! (Interruzzjonijiet) Lili ħadd m'hu qed jirrispondini, allavolja qed inkun prudenti fil-mistoqsijiet li nagħmel. Nerġa' ngħid li tliet ġimgħat ilu tħabbar li l-MDC, l-IPSE u l-METCO kellhom jingħaqdu f'organizzazzjoni waħda u jien nixtieq li xi ħadd jgħidli x'se tkun il-pożizzjoni tal-management u tal-ħaddiema! L-impjieg tagħhom se jkun imħares u ssalvagwardat taħt din l-intrapriża l-ġdida? Din hija xi ħaġa li jkun jafha kull ministru għax nifhem li d-deċiżjoni tkun ġiet approvata mill-kabinett. Jekk il-Ministru m'għandux din l-informazzjoni jgħidli li ma jafx, imma peress li hawn qed nitkellmu fuq kwestjoni ta' natura ġenerali, kont nippretendi li dawn l-affarijiet ikun jafhom fuq ponot subgħajh! MR SPEAKER: Il-Viċi Prim Ministru. ONOR. LAWRENCE GONZI (Viċi Prim Ministru u Ministru għall-Politika Soċjali): L-ewwelnett il-Ministru Bonnici m'huwiex qiegħed hawn għax għandu mpenji oħra, bħalma nimmaġina li għandhom impenji oħra l-Kap ta' l-Oppożizzjoni li m'huwiex qiegħed hawn, l-Onor. Charles Buhagiar, l-Onor. John Attard Montalto, l-Onor. Joe Cuschieri, l-Onor. Helena Dall u l-Onor. Carmelo Vella. Fi kliem ieħor l-oppożizzjoni kollha m'hijiex hawn ħlief għall-Onor. Noel Farrugia u l-Onor. Joe Mizzi! MR SPEAKER: On a point of order, l-Onor. Mizzi. ONOR. JOE MIZZI: Filwaqt li l-mistoqsijiet isiru minn din in-naħa għalkemm jista' jagħmilhom ħaddieħor ukoll, il-Viċi Prim Ministru m'huwiex qed jgħid li l-prim ministru, li huwa responsabbli mill-kabinett u allura jista' jirrispondi f'isem kulħadd, lanqas m'hu qiegħed hawn preżenti. Biex nuri l-irresponsabbilta' tan-naħa tal-gvern li lanqas għandhom membri biżżejjed biex iżommu l-parlament għaddej, qed ngħajjat għal quorum, Sur President. MR SPEAKER: Hawn talba għal quorum. Is-Seduta hija sospiża għal-ħames minuti. Is-Seduta ġiet sospiża fis-6. 14 p. m. minħabba nuqqas ta' quorum u rriżumiet ħames minuti wara. MR SPEAKER: Is-Seduta tkompli. L-Onor. Mizzi. ONOR. JOE MIZZI: Ninsisti fuq it-talba tiegħi. MR SPEAKER: Nitlob lill-Iskrivan tal-Kamra jgħodd in-numru ta' l-Onor. Membri preżenti. Preżenti kienu l-Onor: Francis Agius Frederick Azzopardi Michael Bonnici Joe Borg Tonio Borg John Dalli Louis Deguara Eddie Fenech Adami Censu Galea Mario Galea Lawrence Gonzi Joe Mizzi Michael Refalo Ninu Zammit MR SPEAKER: Peress li m'hawnx preżenti n-numru ta' membri kif rikjest bir-regolamenti, qed naġġorna l-Kamra għal nhar it-Tnejn 1 ta' Lulju, 2002 fis-6: 00 p. m. bl-istess aġenda. Fis-6: 20 p. m. il-Kamra aġġornat. JAKE JEW NATHAN? Krista, tfajla ta' sittax-il sena, b'figura pulita, b'għajnejha żoroq u xagħarha iswed, din is-sena bdiet tattendi għall-ewwel darba ġo skola post- sekondarja. Jake, ħabib kbir ta' Krista, huwa ġuvni gustuż ħafna, b'għajnejh ħodor u xagħru kannella ċar. Huwa ġuvni qalbu tajba ħafna u jħobb jgħin lil kulħadd. Min ma kienx jafhom sew lil Krista u lil Jake kien jgħid li huma għarajjes għax dejjem kont tarahom flimkien, f'kelma waħda, inseparabbli. Krista u Jake kienu jgħixu qrib xulxin u ilhom ħbieb sa minn ċkunithom. Meta bdew jattendu skola ġdida, għalkemm Krista u Jake għażlu xi suġġetti l-istess, ma nzertawx flimkien fil-klassijiet. Waqt lezzjoni tal-Malti Krista iltaqgħet ma' Nathan, ġuvni tal-istess età tagħha li tista' tgħid it-tfajliet kollha kienu ffissati fuqu. Dawn it-tnejn malajr saru ħbieb. Wara ftit taż-żmien Nathan staqsa lil Krista biex toħroġ miegħu u hi aċċettat għax minbarra li kien jogħġobha fiżikament, il-karattru tiegħu laqatha mill-ewwel. Meta Jake sar jaf li bdiet toħroġ ma' Nathan ma tantx ħa gost għax kien sama' xi tfajliet jitkellmu dwaru u ma tantx qalu kliem ta' tifħir. Jum fost l-oħrajn, Krista u Jake kienu ftiehmu biex imorru passiġġata u hemm raw lil Nathan miexi ma' tfajla oħra. Krista ddispjaċiha ħafna għax ma setgħetx tifhem għaliex għamlilha hekk. Jake sab il-kuraġġ biex jistqarrilha li jħobbha u staqsieha biex toħroġ miegħu … F'għajnejh għajjiena, il-ħarsa siekta. Is-sikta li ilu jġorr miegħu għoxrin sena. Għax għoxrin sena ilu, ix-xmara Ġordan imtliet bil-ħars ċass ta' niesu. Għax għoxrin sena ilu kellu jaqbad il-ftit ritratti ċassa, bil-ħarsa mċallsa u mtappna ta' ommu u ta' missieru, u jitlaq xi mkien 'il bogħod. Għax għoxrin sena ilu spiċċa fuq gżira ċkejkna f'nofs il-Mediterran u baqa' hemm: fuq dil-gżira mneżża' minn kull xmara siekta u mbikkma. Ma riedx jaf bi bliet bix-xmajjar għax ix-xmajjar bħan-nanniet, kien jgħid, jirrakkuntaw ħafna stejjer qodma u koroh. Għax ix-xmajjar jibku dejjem. Sab baħar salvaġġ u kiefer fuq din il-gżira li kien iġiblu miegħu, kull tant żmien, l-istejjer imdemma ta' sħabu u niesu. U kien jirrabja mal-blat aħrax. Jirrabja għax ma kienx hemm biex jgħinhom. Jirrabja għax beża' u telaq u ma kienx se jerġa' jmur lura. Jirrabja għax l-affarijiet ma jinbidlu qatt. Jirrabja fis-skiet b'għajnejh jistadu s-sewwa fil-bżieżaq imdardar max-xtajta. Imbagħad darba sab lilha fuq facebook. Ma tantx kien jinteressah jiċċettja ma' nies li ma jafhomx. Għalih il-facebook kien biss il-pont trasparenti mad-dinja Għarbija. Imma Eva kienet differenti. Kienet tħobb tirrakkonta l-istejjer u l-ħrejjef li nibtu mid-Danubju: stejjer qodma u sbieħ. U kien saħħru l-mod kif kienet tirrakkontahom. Kienu stejjer li għenuh jitbissem u li żammewh 'il bogħod mill-uċuh ċassi fix-xmara Ġordan u mir-rakkonti tad-dwejjaq li l-baħar kien iġib miegħu minn pajjiżu sax-xtajtiet ċkejkna tal-gżira. Qaltlu li mhux vera li x-xmajjar kollha għandhom memorji koroh. Qaltlu li mhux vera li x-xmajjar kollha laqgħu fihom il-ħars ċass ta' nies innoċenti. U hu kien jisma' u jitbissem. Xi ftit xettiku forsi imma l-vuċi tagħha biss ukoll kienet tmellsu. Qaltlu l-istorja tal-mara ħdejn ix-xmara li tbigħ il-fjuri sempliċi lill-irġiel biex jagħtuhom lin-nisa tagħhom; u meta jasal il-lejl u jkun fadalilha ftit fjuri, titfagħhom waħda waħda fix-xmara biex anki hi timtela bil-kuluri. U qaltlu li ma' kull fjura li l-mara titfa' tinbet storja ta' mħabba. M'emminx. Ovvja li m'emminx. Dar-romantiċiżmu kien beda jdaħħqu aktar minn xejn imma l-ħsieb ta' dil-mara ħdejn ix-xmara tbigħ il-fjuri ma setax ineħħih minn moħħu, u r-ritratt ta' Eva hemm fuq facebook, dejjem daħqan, kien sar iktar minn sempliċi ritratt ċass. Jorqod u jqum beda jaħseb fuqha biss. Bil-lejl kien saħansitra beda joħlom iljieli twal ta' mħabba ħdejn id-Danubju. U ħolom li qed ipoġġilha l-fjuri kkuluriti fuq sidirha abjad. Darba waħda staqsietu jekk qattx ħasibha biex imur jaraha. "Ejja," qaltlu. "Ejja int," qalilha. Imma hi ma kellhiex ħsieb li żżur gżira bla xmara. Allura ċeda. Wara kollox kien ilu ma jsiefer. Kien nesa x'jiġifieri ssiefer. Staqsieha kif se jsibha u qaltlu, "issibni ħdejn ix-xmara." U daħaq. Qalilha li hekk mhux biżżejjed biex jiltaqgħu. " Ejja, " qaltlu, " biex tara l-ilma miexi tax-xmara bħal liżar kbir, ejja biex tismagħha tirrakkontalek l-istejjer ta' mħabba. U tibżax, lili ssibni żgur. Twasslek hi għal għandi. Dik kienet l-ewwel darba f'għoxrin sena li telaq mill-gżira biex imur ifittex l-imħabba ħdejn id-Danubju. Kien ċert li kienet ġennata mill-kbar. Għax hu kien tip prattiku s-soltu, ir-romantiċiżmu jqażżu sal-punt tan-nawsja, u ħafna drabi ma jemminx fl-imħabba. Ħalef li ma kellux jaqa' għal xmara oħra ta' dmugħ. Ma kellux iħalli d-Danubju tisseduċih. Imma xorta waħda kien jinsab fuq l-ajruplan lejn Budapest biex ifittex lil Eva, sabiħa u misterjuża, li sar jafha biss fuq facebook, u bla indirizz, wara kollox, forsi ma jsibhiex, imma anki din, fiha nfisha, kienet sabiħa. Le, ma kienx inkwetat għax fl-aħħar mill-aħħar jekk Eva ma teżistix, kellu jqatta' biss ftit jiem fil-lukanda ta' ħdejn il-pont tal-ktajjen u mbagħad iparpar lura mnejn telaq. Ix-xmara ma rrakontatlu l-ebda storja fis-sigħat bikrin ta' wara nofsinhar. Fakkritu biss fix-xmara ta' pajjiżu u ħallietu waħdu jibki l-memorja tagħhom... Ħalef li din kienet l-ewwel u l-aħħar darba li se jżur belt bix-xmara għaddejja siekta. U jekk ma jsibx lil Eva kien se jippakkja kollox u jmur lura l-ajruport dakinhar stess. Imma filgħaxija, meta x-xemx kienet għadha mdendla, ra tfajla bil-fjuri f'idejha tistenna lil xi ħadd jiġi jixtri. U resaq bil-mod biex jara min kienet. Hi kienet. Is-sabiħa Eva tal-ħafna stejjer u l-ħafna ħrejjef. Fil-pront għarfitu u tbissmet. U għal ftit waqtiet, sa ma niżlet ix-xemx ma tkellmux. Imbagħad tefgħu l-fjuri li kien fadlilha fix-xmara, "għal niesek," qaltlu, "għal niesek li nqatlu u tefgħuhom fix-xmara." Kellha appartament ċkejken Eva, kollu njam iżaqżaq ma' kull pass umli li tagħmel. Kċina li tesa biss persuna waħda, sufan u mejda qodma u żlugati u kamra tas-sodda bit-tojlit u xawer ġo fiha. U kien hemm bieb ieħor li dehrlu li kienet il-kamra tal-imbarazz. Stħajjel li kienet żgħira bħall-bqija tal-kmamar l-oħra u li malli tiftaħ il-bieb jisplodi kollox għal wiċċek. Kielu u nħabbu u pejpu sigarett wara l-ieħor, u ma' kull ċikka li ntfiet intemmet storja oħra. Kien fit-tieni lejl li qam biex jixrob ftit ilma u ra dawl ċkejken ħiereġ mill-kamra li skontu kienet tal-imbarazz. Imma fil-fatt kien mar żmerċ. Ma kinitx kamra tal-imbarazz għax kieku ma kienx hemm id-dawl ħiereġ u l-bieb imbexxaq, għax kieku, kif stħajjel hu, l-imbarazz kien ikun qed jittawwal mill-bieb u minn dal-bieb kien hemm biss kalma ħierġa u ftit dawl bati. Ma resaqx iktar, xorob ftit ilma u reġa' mar fis-sodda jistennieha tiġi tgħannqu. Ma jafx ġietx għax x'aktarx laħaq raqad. Imma l-għada filgħodu, xħin Eva kienet qed tinħasel mar jipprova jidħol fil-kamra, għax qal f'qalbu, x'seta' kellha dil-kamra isbaħ minn raġel għarwien fis-sodda. Il-bieb sabu msakkar. Qatt ma kienet kelmitu fuqha u meta filgħaxija staqsieha x'hemm fiha qaltlu li hemm il-memorji ta' niesha u li għalih ma kienu jfissru xejn. L-aħħar lejl ta' nbid u mħabba, sigaretti u stejjer, kien wieħed mill-iktar intimi. Stedinha biex tmur għandu. U qaltlu li kien diffiċli tħalli lil niesha warajha. Qaltlu biex jerġa' jmur iżurha u wegħedha li jmur ma jdumx. U kien dak l-istess lejl, l-aħħar lejl, li reġa' qam bil-għatx, wara ħolma ftit skabruża, ftit skifuża, u hekk kif ħareġ mill-kamra, sab l-istess bieb tal-kamra ċ-ċkejkna mbexxaq, b'dawl bati inkejjuż. U mexa lejha bil-mod, jipprova ma jħallix l-injam ta' taħt saqajh jikxfu, bexxaq il-bieb bil-kalma u ħass riħa stramba tifggħu. "Hawnhekk ħadd qatt ma jidħol," semagħha tgħidlu. " Aħfirli Eva, imma mhux l-ewwel darba li rajtek f'dil-kamra kemm ili hawn u ddum ma terġa' tidħol fis-sodda. Qabditni l-kurżita. Xi tkun din il-kamra riħa ta'... riħa ta' mewt? " Dak il-ħin, Eva xagħlet id-dawl u l-kamra mtliet ħars mitfi. Kull ħajt kien mimli ritratti tan-nies. Kull ritratt kien ċkejken bħal dak tal-passaport, u kien ippinjat mal-ħajt. Kull ħajt, l-erbgħa ħitan kienu mimlija ritratti, wieħed ħdejn l-ieħor minn saqaf sa art. Imbagħad ħares fuq rasu u anki s-saqaf kien inċanat bihom, iħarsu lejh. Hi biss kienet qed tħares lejn l-art dak il-ħin. Eva biss. " Dawn niesi, " qaltlu, " li nqatlu u ntefgħu fid-Danubju. Kieku għedtlek bihom qabel, ma kontx tiġi. " U dak il-ħin lemaħ f'għajnejha għajjiena l-ħarsa siekta. Kienu ġabuh dahru mal-ħajt. Daħak, għax fil-veru sens tal-kelma, kien jinsab bilqiegħda ma' l-art, dahru ma' blata kiesħa. Fuq ħoġru kellu ħatar iswed, b'ras tonda. Idejh imċappsa bid-demm, mhux minn tiegħu, iżda minn ta' sid il-ħatar. Ħwejġu kienu mċarrtin, kien migruf minn fuq s'isfel, il-kaxxa ta' sidru tuġgħu bid-daqqiet li kien qala' fil-ġlieda. Kellu siequ l-leminija misluħa u taħarqu kull darba li l-għaraq beda jaqa' fil-ġerħa. "Ġejjin mgħallem!" għajjat Damjan li kien bilwieqfa ftit passi 'l bogħod, jittawwal lejn l-għelieqi ta' taħthom. Kuġinuh, Sa-marin, kien bilqiegħda fuq blata oħra faċċata tagħhom, dahru lejhom u jħares in-naħa l-oħra. Kull ma huma iżgħar minni ftit snin, u xorta jsejħuli mgħallem. Imma żgur kienu iżgħar? Kienu ħafna ikbar! Daħħal idu fil-but tal-ġlekk skur li kien liebes, u ħareġ mazz karti, mqattgħin minn naħa waħda. Kienu diġà mċappsin sew bid-demm, għax kien ilu triq sħiħa jdaħħal idu fil-but biex ikun żgur li għadhom hemm. Ħares lejhom u tbissem. Kull karta kienet miksija b'kitba rqiqa sabiħa, isem wara isem, wieħed wara l-ieħor. Tewa l-karti f'erbgħa u deffishom fiż-żarbuna. Issa li kien irnexxielu jakkwistahom, kien se jagħmel li jista' biex ma jitlifhomx. Min jaf kemm se jinkorla la jsib il-paġni mqattgħin! Ħallieh ħa jinkorla. Iċ-ċuċata li ma stajtx nisraq il-ktejjeb sħiħ. U kieku qatt iżjed attent, kien ikolli l-imfetaħ ukoll! Issa kellu l-ħatar x'jieħu ħsieb. "Ersaq 'l hawn Damjan." It-tifel, boċċu boċċu, b'wiċċu mfaqqa', ruxxan mill-ġiri kollu li kienu ġrew, resaq maġenbu u l-Anġlu nġibed miegħu u qam bilwieqfa. Kien għajjien. Kien ilhom sitt sigħat jiġru bla waqfien, u issa kien ilhom ma jorqdu jumejn. Ħali iċ-ċinturin u fetaħ il-buttuna tal-qalziet. Daħħal il-ħatar fil-qalza maġenb siequ l-leminija, u reġa' qafel kollox. Imbagħad ħareġ maktur mimli demm mill-but u qattgħu biċċiet u rabathom ma' siequ. Mexa żewġ passi biex jara kif iħossu. Min jarah jgħid li weġġa' siequ u ma jistax jimxi sew fuqha. "Reskin mgħallem!" reġa' sejjaħ Damjan, li kien reġa' ħa postu jħares 'l isfel. "X'ħa nagħmlu?" " Ma nistgħux naħarbu iżjed. Ħallihom jaqbduna. " Iż-żewġt itfal daru jħarsu lejh b'għajnejhom mimlija biża'. "Tinkwetawx," qalilhom bi tbissima, iżda ma tantx kien ta' sabar, lanqas għalih innifsu. Kien jaf x'ser jagħmlulhom, dawn in-nies ma kellhom stonku joqtlu lil ħadd. Jista' jkun li lit-tfal jeħduhomlu, jżommuhom hawn, iżda lilu jibagħtuh lura żgur. Illum stess. Ħamsa u għoxrin kienu wisq għalihom it-tlieta. Ma kienx jiddubita miż-żewġt itfal, kienu wrewh diġà xi jsarrfu. Iżda mhux kontra ħamsa u għoxrin f'daqqa. Issa nħallihom jaqbduni, x'aktarx jagħmluli xi diskursata l-Kunsill tad-disgħa ... tat-tmienja issa! ... u jitfgħuni 'il barra. Ix-xemx kien għadha kif niżlet xi ftit waqtiet ilu u x-xefaq kien għadu ħamrani. Kienu jinsabu fuq Ras il-Pellegrin, moħbija bejn erba' blatiet kbar weqfin, donnhom snien ippuntati telgħin 'il fuq lejn is-sema. Ma kellhomx fejn jaħarbu iżjed. " Damjan, Sa-marin, isimgħuni. M'għandniex ċans kontrihom illum. Ħalluhom jiġu. Jasal iż-żmien meta nkunu aktar lesti, u nieħdu lura dak li hu tagħna. Issa agħtuni daqqa t'id, żommuni ħalli nagħmel ta' bir-ruħi li ma nistax nimxi sew, b'hekk ma jiħdulix dak li ġġilidt għalih. " Damjan u Sa-marin resqu qribu, wieħed kull naħa u straħ magħhom, imbagħad baqgħu jistennew hemm. F'daqqa waħda ħass leħen f'moħħu, leħen li kien sar jagħraf u jistmerr. " Oħroġ minn hemm! Nafu fejn kiegħed tinħeba, m'għandekx fejn taħrab iżjed. Xerridt id-demm fejn katt ma kien nxteredt, żrajt il-mibegħda fejn kien hemm l-imħabba, skejtna l-għira u dewwaktna l-ħażen. Oħroġ ja assassin. " Ftit wara, leħen oħxon u qawwi nstema' jidwi mal-blat tal-Ġnejna minn taħthom. " Il-ħin tagħkom wasal. Oħorġu fil-beraħ. " Mikiel taptap tnejn fuq spallet it-tfal. "Imxu," u t-tlieta li huma ħarġu minn wara l-blata wieqfa li kienet qed taħbihom. Waqfu hemm jistennew. Mingħajr ma ntqalet kelma oħra, il-ħamsa u għoxrin għassies daru dawra mejt magħhom u bla kliem u bla sliem ġagħluhom jimxu 'l isfel lejn il-wied, minn fejn bdew telgħin bil-mod il-mod lejn Wied is-Santi. Baqgħu mexjin għalkemm kien beda jidlam, b'Mikiel miexi bejn Damjan u Sa-marin izappap. Il-qamar tela' nofsu mixgħul, nofsu mudlam, u fid-dawl fiddien tiegħu imxew fis-skiet lejn Ħaġar Qim. Fuq barra tal-Maqdes l-għassiesa waqfu, imbagħad ħames għassiesa daħħlu lil Mikiel ġewwa ċirku tal-ġebel impoġġi fl-art, kull ġebla tiddi lewn il-qamar, u waqa' għarkupptejh fin-nofs taċ-ċirku. Iż-żewġt itfal ħarbu minn idejn l-għassiesa l-oħra li kienu waqfu barra u daħlu fiċ-ċirku maġenbu. " Damjan, Sa-marin, ejjew lura. Dik mhux il-ħajja li tridu!, " għajjat Abram. Iżda t-tfal kull ma għamlu xenglu tnejn rashom, imbagħad poġġew idejhom fuq spallet Mikiel, biex juruhom x'fiħsiebhom jagħmlu. Ix-Xiħ mexa lejn il-Bieb u daħħal il-muftieħ f'postu, imbagħad mexa lura u wieħed mill-għassiesa li kien hemm ġewwa ċ-ċirku dawwar il-muftieħ. Dawl qawwi feġġ quddiemhom mis-smewwiet. Ix-Xiħ ħares lejhom. "Morru u terġgħux tiġu 'l hawn." 12 - L-ewwel snin bħala għalliem Skola: Qisha dar kbira apposta ghat-tfal. Dawn kollha jġorru magħhom basket jew bagalja mimlija kotba u pitazzi. Darba għaddieli minn moħħi li forsi t-tfal imorru t'dal-post biex jitgħallmu xi haġa. Iżda ma jistax ikun. Li kieku kien hekk, kieku t-tfal mhumiex daqshekk kattivi magħna l-annimali, storbjużi, arditi u giddibin. U jekk tarawhom ħerġin mill-iskola: iwerżqu, jimbuttaw u jiġġieldu, żgur taċċertaw ruħkom li hemm ġew ma jkunu tgħallmu xejn. Jien aktar naħseb li t-tfal imorru l-iskola bħala kastig. - Il-Ktieb tal-Fenek l-Aħmar Xahar u nofs wara l-mewt ta' ommi bdejt ngħallem fl-iskola primarja taż-Żejtun. Kont applikajt biex jibagħtuni f'dik l-iskola u ġietni żewġ. Mill-grupp li konna studenti flimkien il-Kulleġġ, kienu bagħtu tlieta minna ż-Żejtun: Frans Mercieca, Michael Psaila u jien. L-ewwel esperjenza tiegħi fil-klassi xejn ma kienet waħda sabiħa. Kienu tawni ngħallem il-klassi 3C (l-ekwivalenti tal-Year 5 tal-lum) u meta ġbart lit-tfal mil-lista li tawni u mort fil-klassi li indikawli, insib li l-kamra kienet art u saqaf. Baħħ. Wieħed mill-għalliema qalli: "Issa għid lill-purtinar iġiblek il-bankijiet!" Il-Kulleġġ tgħidx kemm kienu jgħidulna li l-ewwel impressjoni tagħna mat-tfal hija kruċjali, li mill-bidu nett jeħtieġ nurihom x'se jkunu l-parametri tagħna, l-ambjent li rridu nibnu... eċċetra eċċetra. U jien ħadt lit-tfal ġo klassi vojta! Sa ma wasal il-purtinar, ippruvajt inkellimhom ftit, bilwieqfa b'daharhom mal-ħajt tal-klassi. Ma nafx jekk kinux ħassew li fil-klassi tiegħi se jsibu ruħhom daharhom mal-ħajt! Sa fl-aħħar il-purtinar wasal. "Ħeqq... bankijiet żejda m'għandniex," qalli malli lemaħ il-klassi battala. "U blackboard u mejda u siġġu u cupboard," kont pront weġibtu. Beda jħokk rasu. "Issa nara mnejn illaqqatlek xi ħaġa," qalli. U tassew kelli klassi tat-tilqit: bankijiet imżegilgin, blackboard ta' qabel il-gwerra, mejda li wiċċha jfakkrek f'mappa tal-underground ta' Londra u gwardarobba b'żewġ ċappetti neqsin. Xtaqt kieku xi ħadd mill-Brothers u l-lecturers tal-Kulleġġ kellu jiġi jagħti titwila f'dil-klassi tiegħi. Forsi kellu raġun dak ix-xi ħadd li kien qalilna li meta tibda tiffaċċja l-klassi trid tinsa dak kollu li tkun tgħallimt. Dik il-ġimgħa stess kont bqajt l-iskola wara l-ħin; tajt passata undercoat lill-blackboard (biex tal-anqas seta' jkun konsistenti ma' ismu), irranġajt iċ-ċappetti tal-gwardarobba, issudajt kif stajt il-bankijiet li kienu ċaqlembuta u ksejt il-mejda tiegħi bil-kartun u brownpaper. Din l-operazzjoni bqajt nagħmilha minn żmien għal żmien, għax il-bankijiet kienu dejjem sejrin mill-ħażin għall-agħar. Ħafna mit-tfal li kelli dik is-sena kienu fuq ruħhom ġmielhom. U jien, moħħi mimli bl-idealiżmi tal-Kulleġġ, xejn ma kont tolleranti. Kont irrid kollox kif għandu jkun u meta bdejt nara li m'iniex nilħaq l-għanijiet tiegħi, bosta drabi kont naqta' qalbi. Niftakarni ngħid: " Imma jien x'fettilli sirt għalliem... hawn, imsakkar mat-tfal il-ħin kollu. Jekk tħallihom minuta waħidhom imqar sa ma tmur sat-toilet jagħmlu straġi! " Kien hemm waqtiet meta bdejt nikkunsidra serjament li nfittex xogħol ieħor. L-unika tama u konsolazzjoni li kelli kienet li forsi xi darba mmur ngħallem fi skola sekondarja biex minflok naħli l-ħin ngħallem ir-Reliġjon, il-Matematika, il-Ġografija, in-Nature Study u s-suġġetti l-oħrajn kollha (li lili qajla kienu jinteressawni), nibda ngħallem biss l-aktar żewġ suġġetti għal qalbi: il-Malti u l-Arti. Reno Caruana Iżda għalkemm matul din l-ewwel sena tiegħi xejn ma kont kuntent, kien hemm ftit fatturi li kont inħosshom jibbilanċjawli dawn id-dwejjaq. Waħda minnhom kienet il-ħbiberija ma' Reno Caruana. Lil Reno kont ili li sirt nafu. Kien akbar minni xi 10 snin, għamel żmien ħabib ma' ħija Rene u meta konna noqogħdu fid-dar ta' Triq San Piju X, ġieli anki ġie għandna. Reno kien bniedem ta' kultura kbira: kien idoqq il-vjola, appassjonat bil-mużika serja, iħobb il-letteratura, jaf l-Esperanto, u fuq kollox bniedem umli u kwiet li dejjem lest jisimgħek. Fil-brejk konna nqattgħu ħafna ħin flimkien, nippassiġġaw u nitkellmu fuq dawn is-suġġetti li semmejt. Reno introduċieni mal-mużika serja, mas-sinfoniji ta' Beethoven, mal-orgni ta' Bach, ma' Mozart, Ravel, Stravinski, Tchaikovski u l-bqija. Sa dak iż-żmien kien mingħalija li l-mużika serja tibda u tispiċċa fl-opra lirika. Mhux l-ewwel darba li kien iġibli tapes (open real) ta' xi sinfonija u fil-brejk noqogħdu nisimgħuha flimkien fuq dak it-tape recorder famuż tiegħi. Hekk kont smajt għall-ewwel darba l-Ħames Sinfonija ta' Beethoven, fil-klassi tiegħi matul il-brejk, b'Reno b'subgħajh lesti fuq il-buttuna tal-pause biex meta jidhirlu jwaqqaf il-mużika u jikkummentali dwar dak li jkun ġej. Bil-mod il-mod jien u Reno sirna ħbieb kbar. Meta żżewwiġt bdejna mmorru għand xulxin ta' spiss: fil-Milied, barbikjus fis-sajf, u passiġġati l-Ħdud waranofsinhar. X'aktarx konna nkunu grupp ġmielu: Frans Mercieca, Joe Huber (li kont iltqajt miegħu l-kulleġġ meta jien kont freshman u hu senior, u li kien ġie jgħallem it-Taljan fiż-Żejtun), Charles Vella Haber u Vince Piccinino, ilkoll bin-nisa tagħna u t-tfal. Reno kellu karattru uniku. Minn barra jidher serju, awstier u jġiblek suġġizzjoni, iżda malli jkun fi grupp ta' ħbieb intimi kien jibda jirrakkonta ċ-ċajt bl-istess solennità tipika tiegħu u jaqsam lil kulħadd bid-daħk. Dawn sħabi li għadni kemm semmejt żgur jiftakru f'dik l-ikla tal-Milied li konna għamilna fid-dar ta' missieri, meta Reno beda jirrakkontalna ċajta minn tiegħu, li tant kien beda jżewwaqha u jħawwarha li fl-aħħar spiċċajna nitolbuh bil-ħniena biex jieqaf għax kulħadd ħassu sa jaqla' dak kollu li kien kiel. Meta kont ippubblikajt il-ktieb ta' poeżiji għat-tfal Dawra Durella u miegħu ppubblikajt ktejjeb ta' notamenti għall-għalliema, kont tlabt lil Reno biex jikkomponili l-mużika għal xi wħud mill-poeżiji. U Reno feraħ bil-proposta tiegħi u niftakru jgħidli: " Bis-saħħa tiegħek erġajt bdejt nikkomponi xi ħaġa. Kont qed nibża' li nsejt kif! " Jien u Reno konna morna nitgħallmu l-karozza flimkien għand L-Akkwati taż-Żejtun. Reno xi drabi kien jippanikja mix-xejn u dakinhar li morna għat-test kien eċċitat ħafna u spiċċa biex m'għaddiex. Dil-ħaġa tgħidx kemm kien ħadha bi kbira u naħseb li kieku ma kinitx l-insistenza tiegħi (u ta' oħrajn) kien jabbanduna kollox. Ftit wara li żżewwiġt kont bdejt nitgħallem l-Esperanto. Reno kien silifni ktieb tas-sensiela Teach Yourself u bdejt nitgħallmu waħdi. Kont naf li l-Esperanto kien tassew għal qalbu u llum nirrealizza li l-għan ewlieni tiegħi ma naħsibx li kien l-Esperanto nnifsu, imma li bis-saħħa t'hekk, jien u Reno jkollna ħaġa oħra komuni bejnietna. Imma l-ħbiberija tagħna kellha tintemm qasir il-għomor. Reno miet ħabta u sabta fit-22 ta' Settembru 1976 meta kellu biss 41 sena. Il-mewt tiegħu mhux biss ħasditni u farrkitni emozzjonalment, imma kont anki bdejt nagħmel iljieli ma norqodx u bdejt anki nħoss qtugħ ta' nifs u wġigħ fuq sidri. Sa fl-aħħar Stella bdiet tissikkani biex immur inkellem tabib. Insejt għand min kont mort, imma dan it-tabib mill-ewwel induna x'kienet il-biċċa. Wara li nviżtani kien qalli: " Forsi dan l-aħħar għaddejt minn xi żmien diffiċli. Ħadt xi xokk? Mietlek xi ħadd?" Għadni sal-lum xi drabi noħlom b'Reno ħolm stramb u biżarr li aħjar inħallih mistur. Kull meta kont naqra xi ktieb dwar Il-Ħajja l-Oħra, u xi ħadd jirrakkonta li meta kien f'xifer il-mewt ra lill-għeżież tiegħu jistennewh, kont dejjem nixtieq u nittama li 'l Reno għad insibu jistennieni u nkomplu nitkellmu fejn ħallejna. 31. Il-Mappa għall-Ħelsien Il-Ġimgħa, 17 ta' April 2020 Temperatura: 16 ° C Sibt mappa biex noħorġu minn haw, kitbilha. Fej sibtha? staqsietu Elizabeth. Irbaħtha. Kelli noqtol għaliha. Lesta? Jien iva. Se nkun nista' noħroġ? Se tħallini noħroġ? L-eċċitament li kienet qed tħoss Elizabeth waqt dan id-djalogu elettroniku kien qawwi, jekk mhux iktar, daqs dak li kienet tħoss meta kien għad kellha biss seba' jew tmien snin, meta dawn l-istejjer kienu jinħassu iktar reali mir-realtà ta' kuljum. Skont din il-mappa nistgħu nevitaw il-kanċell u ngħaddu minn taħt l-art. Hemm passaġġ. Haw labirint sħiħ ta' passaġġi taħtna. Ilhom imħaffra sekli sħaħ. Jekk tieħu triq b'oħra ma ssibx irkaptu. Irridu torċ, issuġġeriet. Għandi waħda. Lesta? Iva. Ma nistgħux immorru flimkien. Se nkun waħdi? staqsietu, kważi ttegħem is-sens ta' biża' marbut ma' din l-avventura. Se nibda jien. Int inżel warajja. Niltaqgħu n-naħa l-oħra. Tajjeb? Owkej. Niltaqgħu n-naħa l-oħra tal-Kanċell bħal-lum ġimgħa. Tiftakar fejn qiegħed? Elizabeth f'daqqa waħda ntebħet li André kien qed jirreferi għall-kanċell tal-iskola nnifsu. Ma kienx qed jistidinha li jerġgħu jiltaqgħu fuq il-Magna, iżda li jiltaqgħu fil-verità. Iva, wieġbet. Kif nista' ninsa? Narak bħal-lum ġimgħa. Hemmhekk se nkun. Walter Pater kien iddefinixxa r-Romantiċiżmu bħala "strangeness added to beauty". Fil-ktieb "The Western Canon" Harold Bloom jgħid li dal-kliem, tabilħaqq, għandu jgħodd għal kull letteratura; anzi jsostni li l-kriterju ewlieni li jsawwar xogħol validu hu l-istramberija. Xogħol stramb hu xogħol devjanti, eċċentriku, stravaganti, kapriċċuż. Xogħol stramb jitbiegħed minn dak li hu familjari; jitbiegħed mill-formula u mill-platitudni. F'dal-kuntest ma nistgħux ninjoraw il-kunċett seminali ta' stranjament, mgħammed minn Shklovsky u mħaddan bħal kredu mill-formalisti Russi u d-dixxipli tagħhom. Meta taqra n-novelli ta' Żahra bilfors li ħa tiltaqa' ma' xi ħaġa stramba; xi ħaġa li taħsad; xi ħaġa li tbiegħdek mill-aspettazzjonijiet tas-soltu. Ir-realtà li titfaċċa f'xogħlu hi dejjem realtà mbagħbsa, xi drabi b'elementi fantastiċi u meraviljużi, xi drabi bil-memorja li issa ċċajpret, xi drabi bl-ingastar mistifikanti tal-preżent mal-passat jew tal-veru mal-mistħajjel. Fi ftit kliem Żahra ma jħallix l-affarijiet kif inhuma sewwasew għax l-affarijiet ma jarahomx u ma jifhimhomx kif jarahom u jifhimhom ħaddieħor. Wara kollox l-iskop tal-letteratura fittizzja hi li tissodisfa n-neċessità li nistagħġbu u noħolmu. Ikun xieraq għalhekk li nelenkaw xi strateġiji li huwa juża biex huwa jikseb din l-awra ta' stramberija. Qabelxejn nitkellmu fuq devjazzjonijiet stilistiċi: (a) narrattiva transittiva vs narrattiva intransittiva B'narrattiva transittiva nifhmu rakkont li jimxi b'mod lineari hekk li episodju jsegwi l-ieħor b'mod loġiku u naturali. Żahra, minflok, iħobb juża n-narrattiva intransittiva billi jabbanduna l-linearità u jirrakkonta n-novelli tiegħu b'ħafna alternanzi, qtugħ, u digressjonijiet. L-istruttura, ħafna drabi, hi episodika, b'ħafna truf imberflin f'xulxin. Xaħxieħ Vjola tabbanduna kull xorta ta' kronoloġija; taqbeż minn aneddotu għal ieħor mingħajr ma tikkunsidra x'għandu jiġi l-ewwel u x'għandu jiġi wara Hu l-qarrej li jrid jirriloka l-partijiet biex forsi joħloq il-kwadru komplet, u anke hawn sa jibqa' ffaċċjat b'ħafna "ħofor" li ma jistgħux jimtlew. In-novelli Post Battal u Taħt Fanal Mitfi huma mimlijin flashbacks li minn ħin għal ieħor irażżnu n-nixxiegħa tal-ġrajja. San Valentinu taqbad nofs tużżana stejjer u toqgħod tirmixkahom bħal mazz karti; l-effett huwa deliberament aljenanti. (b) identifikazzjoni vs averżjoni Ħafna kittieba jippreferu joħolqu protagonisti li magħhom il-qarrej jista' jempatizza jew jibni rabta emozzjonali magħhom. Żahra jħobb jissogra u xi drabi joħloq karattri ċentrali li magħhom ma tafx fejn int; jew għax iħaddnu personalità frammentarja u biżarra jew għax addirittura il-karattru tagħhom jaljenak. Fi Ħġieġ, il-protagonista hi Amanda; tifla terribbli bi predilizzjonijiet morbużi. Nafu li ommha mejta u li missierha abbandunaha, imma xejn ma jista' jifdiha; imġibitha tibqa' timbuttak. L-istess f'Taħt Fanal Mitfi; il-protagonist hu raġel vjolenti u ripellanti li żgur ma jiġġenerax simpatija. (ċ) għeluq vs ftuħ In-narrattiva klassika għandha ħabta tiġbor it-trufijiet kollha u tmexxi l-qarrej lejn xi sura ta' konklużjoni; Żahra mhux dejjem jagħtina dan is-sodisfazzjon. Xi wħud mit-trufijiet jibqgħu mdendlin fl-arja; xi dettalji jibqgħu bla spjegazzjoni; xi mistoqsijiet jibqgħu bla tweġiba. Id-destin ta' xi karattri jibqa' mistur, indeterminat. Ir-Riħ li Jokrob Waħdu hi novella li tfakkrek ħafna fil-parabboli sovversivi ta' Borges. Għandna storja mera ta' storja oħra u billi waħda tibqa' bla mitmuma l-oħra, b'mod analoġiku, tibqa' miftuħa beraħ. Anke l-istejjer ta' San Valentinu jibqgħu sospiżi; jieqfu, mhux jintemmu. Dawn il-tliet binarji opposti nistgħu niġbruhom b'binarju wieħed: sodisfazzjon vs aljenazzjoni. Il-qarrej konvenzjonali jixtieq narrattiva transittiva, jixtieq jidentifika mal-karattri fl-istorja, u jixtieq xi forma ta' għeluq. Fid-dinja ta' Żahra, mela, il-qarrej mhuwiex se jkun daqstant komdu appuntu għax se jsib narrattiva skunċertanti li ċċaħħad xewqatu. Stilema oħra ta' Żahra (li xi kritiċi jistgħu jsibuha aljenanti f'sens Brechtjan) hi l-użu ta' metafori jew similitudnijiet li ma joħorġux mid-dinja dijeġetika tar-rakkont bħar-referenzi gratuwiti għas-swaba' leġġendarji ta' Liszt, l-iskalpell ta' Michelangelo, jew in-nisa mimlijin ċellolite ta' Pietru Pawl Rubens. Imbagħad niltaqgħu ma' dawn it-tixbihat: "[Sor Gertrude] Qatt ma tieqaf tkellem lil ħadd; dejjem mgħaġġla u skunċertata qisha l-Fenek l-Abjad ta' Alice in Wonderland." (Fjuri ta' l-Arzell) jew "iz-zija Anna reġgħet marret fit-tarf tal-kju; l-istess bħal Dopey fil-film ta' Snow White." (Xaħxieħ Vjola). Dawn huma tixbihat affaxxinanti imma fl-istess ħin huma estetikament strambi. Madankollu, l-istramberija ta' Żahra mhijiex sempliċiment stilistika; in-novelli tiegħu mhumiex sempliċiment eżerċizzji ta' virtwożiżmu formali. Fuq kollox, l-istramberija hi miżrugħa fl-immaġinazzjoni fertili tiegħu, fid-dettalji biżarri li jdewdu l-istejjer tiegħu, fil-liwjiet stravaganti li jxaqqu n-nisġa u fil-pinzellati kapriċċużi li bihom joħloq il-karattri tiegħu. Fi Qniepen, ngħidu aħna, Żahra, b'sensiela ta' daqqiet impressjonistiċi, jirnexxilu jpitter maltempata waħxija li donnha tqanqlet minn qawwiet sopranaturali. It-tvenvin tar-riħ, ir-raxx tax-xita, it-tkarwit tar-ragħad, u t-tfaqqigħ tas-silġ u s-sajjetti joħolqu xenarju infernali li jġiegħlek temmen li din mhijiex maltempata kwalunkwe. L-istess atmosfera għariba ssawwar mingħajr ebda dubju tour de force letterarju. F'Xaħxieħ Vjola, imbagħad, jirnexxilu jinseġ tapizzerija mlewna b'bosta karattri li huma deliberament akbar mill-ħajja. L-eċċentriċità tilħaq proporzjonijiet Dickensjani. Il-burdata minaċċuża ta' Ħġieġ, l-umoriżmu makabru ta' Anġlu Abjad, u t-temperament ironiku ta' Gorgonzola kollha jiġġeneraw intimazzjonijiet strambi. Xi drabi din l-istramberija tiġi assimilata bħallikieku hi estensjoni naturali ta' dak li aħna (mingħajr ma nkunu nafu x'qegħdin ngħidu) insejħulha r-realtà - Grabiel rieqed fit-tebut (Anġlu Abjad) jew il-manuvri notturni - amorużi tan-nannu Salvu u n-nanna Ċens (Xaħxieħ Vjola). Drabi oħra, l-istramberija nibqgħu ma nassimilawhx u l-idjosinkraziji tagħha jibqgħu ikidduna - l-aċċjomu jterter bil-bard fin-niċċa tal-ħġieġ (Qniepen) jew il-pupa tnixxi d-demm minn taħt l-ingwanta (Ħġieġ). L-isem ta' dal-ktieb hu sinjifikanti. Litteralment, il-provenz hu riħ kiesaħ punent - majjistru li minn waqt għal ieħor itella' s-sħab u jġib ix-xita. Madankollu l-Miklem ta' Erin Serracino Inglott jgħidilna wkoll li f'sens idjomatiku jista' jfisser ukoll riħ mejjet li mhu ġej minn imkien. Dan ir-riħ misterjuż hu metafora ta' l-istramberiji kollha li jseħħu fix-xogħol ta' Żahra. F'din l-antoloġija l-aktar motiv li jispikka, bla dubju ta' xejn, huwa s-sess; ħafna min-novelli ta' Żahra huma kkargati b'doża erotika mhux tas-soltu. Din mhijiex eżattament xi ħaġa ġdida fl-opra tiegħu iżda hawn donnha sabet espressjoni aktar espliċita u sostenuta. Wieħed, għalhekk, ma jistax jirreżisti t-tentazzjoni li jaqra dawn ix-xogħlijiet ġodda ta' Żahra f'termini Freudjani. Jitligħu fil-wiċċ suġġerimenti ta' repressjoni, sado-mażokiżmu u libido infantili; ir-rażan tipiku ta' ambjent Kattoliku bħal jitlef il-ġlieda ma' l-istinti karnali u l-pjaċiri tal-ġisem. Żahra, mingħajr sens ta' inibizzjoni, il-ħin kollu jikkonċentra fuq iż-żoni eroġeni tal-bniedem bħas-sider, il-fomm u l-kuxxtejn. F'Gorgonzola, il-mara miżżewġa tagħmel eloġju fuq ix-xofftejn għaslija u s-swaba' lussurjużi ta' żewġha; f'Post Battal, Frans jiddeskrivi b'mod l-aktar libidinuż ix-xofftejn u l-kuxxtejn irreżistibbli ta' Ġola; f'Il-Qrieqen, it-tifel jogħxa bl-għafsa ta' sider kuġintu Hilda. L-attività sesswali li tispikka tul il-ktieb kollu mhijiex biss voraċi iżda wkoll devjanti. F'Anġlu Abjad, ix-xebba, bit-tħakkik tas-saqajn minn taħt il-mejda u bl-ilbies skullat tagħha, tagħmel minn kollox biex tipprovoka lill-medium li suppost qiegħed jipprova jikkomunika ma' l-ispirtu ta' missierha. F'Ir-Riħ Li Jokrob Waħdu, il-pittur Nicolo Armani kemm-il darba jitlaq il-pinzell u t-tila biex joqgħod jitkagħbar mal-qiegħa ta' l-art ma' Belinda l-mudella. F'Xaħxieħ Vjola, Turu, f'estru ta' ġenn jistupra 'l martu fuq il-bejt bil-bombi neżlin waqt ħbit mill-ajru. Fl-istess novella naqraw bir-relazzjoni lesbika bejn Franġiska u z-zija Betty li jinqabdu għarwenin fl-istess sodda "għarqanin xraba u ggranfati ma' xulxin". Id-deskrizzjonijiet ta' Żahra ħafna drabi huma espliċiti u mħawra, imfasslin mingħajr wisq qima lejn is-suxxettibbiltà ta' ħaddieħor. F'Gorgonzola, il-mumenti intimi bejn il-koppja miżżewġa jinbidlu f'ritwal maġiku daqskemm kumpless li f'sens Baudelairejan jittrasforma ruħu f'estasi reliġjuża. Fuq wiċċ il-mara "kienet titfaċċa espressjoni ta' hena u uġigħ, ta' biża' u pjaċir, tbissim u tensjoni... kollox magħqud flimkien fi trasfigurazzjoni tal-ġenna." Meta jrid, Żahra għandu ħabta jippoetiċizza l-kontenut erotiku fi stil li jfakkrek xi kultant f'D. H. Lawrence: "U f'salt wieħed il-qamar jixroblu n-ngħas kollu u minn wara l-purtiera fina tal-bizzilla, joqgħod jiskanta u jitpaxxa bil-logħba notturna tagħhom waqt li jaħsilhom bil-għaraq u l-fidda qabel ma jidher l-ewwel raġġ tat-tbexbix" (Gorgonzola) jew "... bla ma trid tiftakar f'dak iż-żmien meta r-riħa tal-ħamrija mxarrba li tidħol bħal balzmu mill-ventilatur, kienet għalihom l-aqwa afrodisijaku. Taħt il-kutri kienu jinżgħu ħwejjiġhom bil-galbu biex ma jkessħux il-friex, u fid-dlam ifittxu ġisem xulxin l-istess bħax-xita għamja. " (San Valentinu). Post Battal hi novella espliċitament Freudjana. Meta Ġola, nhar il-Ġimgħa l-Kbira, tħares bi tbissima inkejjuża lejn Frans hekk kif jitfaċċa Karmnu Bagolli bil-lasta tal-kandelabru mdeffsa ġol-bokkin imdendel b'ċintorin ma' qaddu, wieħed ma jistax ma josservax li l-awtur hawnhekk qiegħed jipparodizza s-simboli falliċi li soltu jimmanifestaw ruħhom fil-psiko-analiżi. Freud ma jorbotx il-ġibdiet erotiċi biss ma' l-adulti; anzi fid-dawl tal-kumpless Edipku jsostni li anke t-tarbija tan-nieqa hija diġà sesswalment attiva. Żahra, li f'għajnejn ħafna qarrejja hu assoċjat b'mod sfiq mad-dinja "innoċenti" taż-żgħorija jaħsadna b'novelli li fihom it-tfal jipparteċipaw fl-estasi tas-sess. It-tifel f'Xaħxieħ Vjola ma jiddejjaqx jitkixxef fuq ir-rapporti sesswali tal-kbar. It-tfajjel protagonist fin-novella Fjuri ta' l-Arzell jinfatwa ruħu b'kuġintu Jackie li tixgħel fih l-ewwel fjammi ta' passjoni. F'Il-Qrieqen jitfaċċaw intimazzjonijet ta' inċest bejn iż-żewġ kuġini: "U f'nofs it-tiżliġ ilmaħt paġama u qmis ta' bil-lejl jintelqu gozz ma' l-art u ħassejt bħal sider ċkejken jagħfas ma' tiegħi...". Anke r-relazzjoni stramba bejn Amanda u Johnny fin-novella Ħġieġ għandha implikazzjonijiet erotiċi u sado-mażokisti. Tema taħraq oħra ttrattata minn Żahra hija appuntu l-mażokiżmu. F'Gorgonzola, ir-raġel ġwejjed jaċċetta b'sabar kbir il-kapriċċi u l-inkejja morbuża ta' martu: "Kieku mqar tkun taf kemm kienet tixtiequ joffendiha, isabbatha ma' ħajt, iferrxilha l-irmied ta' kemm kien hemm ashtrays fuq rasha u jġegħelha tagħmel elf penitenza." Dan it-tip ta' mażokiżmu, li qabelxejn għandu reżonanzi bibbliċi, jista' jikkorrispondi mal-mażokiżmu morali li jitkellem fuqu Freud. F'dis-sura, is-sodisfazzjon huwa psikoloġiku għax jitnissel minn forom differenti ta' tbatija astratta bħal ngħidu aħna mix-xewqa li tkun ikkastigat minn Alla jew mid-destin bi tpattija għal dak li tkun wettaqt jew deherlek li wettaqt. Il-kunċett ta' penitenza sintendi hu marbut ma' l-idea Kattolika ta' dnub u retribuzzjoni. Anke t-tifel imqareb fi Fjur ta' l-Arzell joqgħod jhewden fuq il-bukketti tal-kunvent mimlijin penitenzi tas-sorijiet u d-dnubiet ħoxnin li setgħu wettqu. Iz-ziju Lino f'Il-Qrieqen jidher dejjem anzjuż u beżgħan, dejjem jistenna l-kastig imwiegħed. Normalment, ir-retribuzzjoni tasal għax il-protagonist ikun daq mill-frotta pprojbita jew aħjar għax il-kurżità ġġiegħlu jinfed sigrieti li għalih suppost huma mistura; l-ironija hi li bħal fil-mit ta' Pandora, il-kastig kapaċi jieħdu ħaddieħor. Amanda fi Ħġieġ tossessjona ruħha bil-kexxun msakkar; meta saflaħħar issib ċavetta taqbel u tiskopri r-ritratti pprojbiti tniedi katina ta' ġrajjiet li jwasslu għall-mewt traġika ta' Johnny. Mark, fin-novella Il-Qrieqen idaħħalha f'rasu li jrid jidħol fil-kamra ta' l-għodda taz-ziju u l-laqgħa mal-qrieqen tikkastiga lil kuġintu Hilda. It-tieni sura ta' mażokiżmu timmanifesta ruħha fi pjaċir mill-moħqrija jew umiljazzjoni fiżika. Hilda kienet tieħu pjaċir meta kuġinuha kien isakkarha fil-kamra tas-sodda filwaqt li hu kien jitqanqal jismagħha tingħi wara l-bieb titolbu bil-ħlewwa sabiex jiftħilha. Fi Ħġieġ, Johnny kien jorbot lil Amanda mas-siġġu u joqgħod idur magħha mbe fuq it-tapit, dettal disturbanti li jidwi ritwali sado-mażokisti. Jidher li Żahra għandu ossessjoni bir-ritratti; bħal donnhom iservuh biex jibni pont bejn il-preżent u l-passat, bejn l-esperjenza attwali u l-memorja. Żahra jisfrutta tajjeb dil-qawwa misterjuża tal-fotografija li għandha ħabta twaħħadna ma' l-antenati tagħna. Fir-ritratti jilmaħ preżenzi li donnhom ma jridu jitilqu b'xejn. Xi studjużi tal-paranormali jemmnu li l-erwieħ tal-mejtin għandek mnejn issibhom iħufu fl-imkejjen fejn ikun hemm ir-ritratti jew ix-xbihat tagħhom. Kien ikun interessanti immens kieku Żahra kiteb novella li tesplora direttament din il-possibbiltà; l-aktar storja li toqrob lejn din l-idea hi Taħt Fanal Mitfi li fiha l-awtur jagħtina x'nifhmu li l-ispirtu tas-sewwieq tal-mutur għadu ma fehemx li miet u għalhekk baqa' jħuf ħdejn qabru. Fix-xogħlijiet preżenti, Żahra xorta jagħtina x'nifhmu li r-ritratti tal-mejtin, partikolarment ta' qrabatna jew ħbiebna, b'xi mod li mhux lakemm tfissru, għandhom il-ħila jikkomunikaw ċerti messaġġi lil min ikun qed jiflihom. Is-sikta tagħhom hija elokwenti. L-itwal novella f'din l-antoloġija, Xaħxieħ Vjola, hi bbażata appuntu fuq sensiela ta' kwadretti ispirati minn għadd ta' ritratti antiki. Permezz ta' xbieha wara l-oħra, in-narratur jseħħlu jirrikostruwixxi s-saga kollha ta' familtu. F'mument fantasmorġiku, minn ġol-kamra ta' barra, ir-ritratt tan-nannu Salvu għajjat: xaħxieħ "Għalqa!" Fi Ħġieġ, ir-ritratti pprojbiti jġiegħlu lil Amanda tintebaħ bir-rivalità bejn ommha u zijitha. Ir-ritratti fin-novelli ta' Żahra jistgħu jintrabtu ma' dak li jissejjaħ il-motiv ta' Lazzru li jħabbar ir-ritorn ta' xi ħaġa mejta, f'dal-każ tal-passat li jiġi lura, drabi biex jillumina, u drabi biex jiddisturba l-preżent. Żahra għandu attitudni ambivalenti lejn il-passat. Veru li xi drabi jħares lejh b'għożża u nostalġija meta r-riħa tfuħ ta' l-imgħoddi terġa' tinvadilu mnifsejh; biss, xi kultant, il-passat jirritorna biex jimpesta kullimkien. Fl-istess waqt Żahra jaf li l-fotografija mhijiex fotokopja tar-realtà; ir-ritratt hu dejjem enfasi, xbieha stilizzata li tilgħab mal-perċezzjoni tagħna. Terġa' u tgħid, iż-żmien għandu ħabta jbiddel it-tifsira taghom; ir-ritratti mitfija, imkemmxin jew imqasqsin ibagħbsu r-realtà ta' darba. Fi Fjuri ta' l-Arzell, in-narratur jistagħġeb bir-ritratt antik taz-zija Sor Mansweta li ta' anqas minn erbatax-il sena "donnha ġa kienet ħasbet għas-santa tal-mewt". Fl-istess novella, ir-ritratt (pittura) ta' l-isqof jew monsinjur fil-parlatorju, f'għajnejn it-tifel jinbidel fil-ħarsa omnixjenti (t'Alla), dejjem lesta biex iċċanfru. Provenz huwa meditazzjoni fuq il-kapriċċi sesswali tal-bniedem, fuq il-kapriċċi tal-memorja, fuq il-kapriċċi tat-tfal u tal-kbar, u fuq il-kapriċċi tal-ħajja inġenerali. F'Gorgonzola Żahra jirrefletti fuq is-sens ta' kontinġenza li donnha tiddetta l-ħajja. Sensiela ta' kumbinazzjonijiet ilaqqgħu ġuvni u tfajla li eventwalment jiżżewġu u jinqabdu f'"ċirku - vizzjuż - kattiv - inkejjuż" li jfakkrek fir-rota eterna tad-dannazzjoni li kien iħobb isemmi Nietzsche. Kollox idur madwar il-frażi kruċjali "li kieku" li tista' tissuġġerixxi li l-ħjut li jsawru l-korsa ta' ħajjitna jintisġu biss bl-element taċ-ċans. Fl-univers ta' Żahra, id-destin jirkeb fuq kull ħjiel ta' rieda ħielsa. L-aktar storja li tenfasizza das-sens ta' fataliżmu hi Ir-Riħ Li Jokrob Waħdu. Il-mużiċist Lino Darmanin isib rumanzett qadim, mhux mitmum, li b'għaġeb kbir tiegħu jipprofetizza ħajtu stess. B'hekk jintebaħ li kull m'għadda minnu kien premeditat minn xi qawwa sopranaturali; li hu ma kellu ebda setgħa fuq kulma ġralu. Kif jgħidu l-Għarab: Kollox miktub! Il-ħajja forsi hi kontinġenti iżda l-kitba ta' kwalità żgur li mhijiex. Il-kitba hi frott ta' deliberazzjoni, ta' kalkolu, ta' tirqim u reviżjoni, anke jekk b'element ta' sogru meqjus. In-novelli ta' Żahra huma strambi għax iħalltu l-meraviljuż mal-mundan, iħalltu ċ-ċajt mas-serjetà, iħalltu l-emozzjoni mar-riflessjoni. Żahra jaf jiddisturba daqskemm jiddeverti. Żahra jaf id-differenza bejn popolarità u popoliżmu, bejn intelliġenza u intellettwaliżmu, bejn sentiment u sentimentaliżmu. Provenz (ir-riħ) jista' jkun riħ mejjet li jinqala' minn imkien iżda Provenz (il-ktieb) hu xogħol ħaj u nafu minn fejn ġie. L-alġebra astratta testendi l-kunċetti li nsibu fl-alġebra elementari għal oħrajn iżjed ġenerali. Settijiet: Minflok nikkunsidraw biss it-tipi ta' numri differenti, fl-alġebra astratta nqisu il-kunċett iżjed ġenerali ta' sett li hu ġabra ta' oġġetti (li jgħidulhom elementi) li għandhom ċerta proprjetà speċifika għas-sett. Pereżempju in-numri reali jiffurmaw sett u n-numri komplessi sett ieħor. Eżempji oħra ta' settijiet jinkludu is-sett tal-matriċi ta' tnejn bi- tnejn, is-sett tal-polinomji tat-tieni ordni (ax2 + bx + c), is-sett tal-vetturi bidimensjonali, u gruppi finiti varji bħall-gruppi ċikliċi, jiġifieri l-gruppi tan-numri interi modulo n. It-Teorija tas-settijiet hija fergħa tal-loġika u teknikament mhux fergħa tal-alġebra. Operazzjonijiet binarji: L-ideja tal-għadd (+) nistgħu nagħmluha iżjed astratta biex ittina operazzjoni binarja, * ngħidu aħna. Il-kunċett ta' operazzjoni binarja ma jfisser xejn jekk ma nagħtux is-sett li fuqu qed niddefinixxu l-operazzjoni. Għal żewġ elementi a u b f'sett S a * b ittina element ieħor fis-sett, (dil-kundizzjoni ngħidulha għeluq taħt l-operazzjoni). L-għadd (+), it-tnaqqis (-), il-moltiplikazzjoni (×), u d-diviżjoni (÷) huma operazzjonijiet binarji meta niddefinuhom fuq settijiet addattati, kif ukoll l-għadd u l-moltiplikazzjoni tal-matriċi, vetturi u polinomji. Elementi tal-identità: Il-kunċett tal-"element tal-identità" huwa l-astrazzjoni tan-numri żero u wieħed. Żero huwa l-element tal-identità għall-għadd u wieħed l-element tal-identità għall-moltiplikazzjoni. Għal operazzjoni binarja ġenerali * l-element tal-identità e irid jissodisfa a * e = a u e * a = a. Għall-għadd din hi sodisfatta billi a + 0 = a u 0 + a = a u għall-moltiplikazzjoni wkoll għax a × 1 = a u 1 × a = a. Imma, jekk nieħdu in-numri naturali pożitivi u l-operazzjoni tal-għadd, m'hemmx element tal-identità. Elementi inversi: Min-numri negattivi noħolqu l-kunċett ta' element invers jew sempliċiment l-invers. Għall-għadd, l-invers ta' a huwa - a, u għall-moltiplikazzjoni l-invers hu 1 / a. L-element invers ġenerali a - 1 jrid jissodifa r-relazzjoni a * a - 1 = e u a - 1 * a = e. Assoċjattività: L-għadd tan-numri interi għandu proprjetà li nsejħulha assoċjattività. Jiġifieri, l-kumbinazzjoni tan-numri li nkunu qed nogħdu ma tbiddilx is-somma tagħhom. Pereżempju: (2 + 3) + 4 = 2 + (3 + 4). Fil-kuntest generali, din issir (a * b) * c = a * (b * c). Il-biċċa kbira tal-operazzjonijiet binarji għandhom din il-proprjetà imma t-tnaqqis u d-diviżjoni le. Kommutattività: L-għadd tan-numri interi għandu wkoll proprjetà oħra li ngħidulha kommutattività. Jiġifieri, l-ordni tan-numri li nkunu qed nogħdu ma tbiddilx is-somma tagħhom. Pereżempju: 2 + 3 = 3 + 2. Fil-kuntest generali, din issir a * b = b * a. Mhux l-operazzjonijiet binarji kollha għandhom din il-proprjetà. L-għadd u l-moltiplikazzjoni tan-numri interi għandhom din il-proprjetà imma l-moltiplikazzjoni tal-matriċi le. Gruppi-strutturi ta' sett b'operazzjoni binarja waħda Meta niġbru flimkien il-kunċetti li rajna qabel, ikollna waħda mill-iżjed strutturi importanti fil-matematika: il-grupp. Grupp jikkonsisti f'sett S u operazzjoni waħda li rridu, li niktbuha ' * ', imma li jrid ikollha dawn il-proprjetajiet: Irid ikun hemm element tal-identità e, li għal kull membru ieħor a ta' S, e * a u a * e huma t-tnejn ugwali għal a. Kull element irid ikollu invers: għal kull membru ieħor a ta' S, irid jeżisti membru a - 1 sabiex a * a - 1 u a - 1 * a huma t-tnejn ugwali għall-element tal-identità. L-operazzjoni hi assoċjattiva: għal a, b u c membri ta' S, (a * b) * c hija ugwali għal a * (b * c). Jekk grupp hu anki kommutattiv - jiġifieri, għal kull żewg membri a u b ta' S, a * b hija ugwali għal b * a - il-grupp ngħidu li hu Abeljan. Pereżempju, is-sett tan-numri interi bl-operazzjoni tal-għadd huwa grupp. F'dal-grupp, l-identità hija 0 u l-invers ta' kull element a huwa n-negativ tiegħu, -a. Il-kundizzjoni ta' assoċjattività hi sodisfatta, għax għal kull tliet numri interi a, b u c, (a + b) + c = a + (b + c). Imma l-interi bl-operazzjoni tal-moltiplikazzjoni ma jiffurmawx grupp. Dan jiġri għax, in ġenerali, l-invers moltiplikattiv ta' numru interu mhuwiex interu. Pereżempju, 4 huwa interu, imma l-invers moltiplikattiv tiegħu hu 1 / 4, li mhux interu. L-istudju tal-gruppi jsir fit-teorija tal-gruppi. Wieħed mir-riżultati l-iżjed importanti f'din it-teorija kien il-klassifikazzjoni tal-gruppi finiti sempliċi li l-ikbar parti tagħha ġiet ippublikata bejn xi l-1955 u l-1983. Din tqassam il-gruppi sempliċi finiti f'xi 30 tip bażiku. Semigruppi, kważigruppi, u monoidi huma strutturi simili għall-gruppi, imma iżjed ġenerali. Jikkonsistu f'sett u operazzjoni binarja magħluqa, imma ma jissodisfawx il-kondizzjonijiet l-oħra neċessarjament. Semigrupp għandu operazzjoni binarja assoċjattiva, imma jista' jkun li m'għandux element tal-identità. Monoid huwa semigrupp li għandu identità imma jista' jkun li m'għandux invers għal kull element. Kważigrupp għandu l-proprjetà li kull element jista' jinbidel f'kull ieħor bi pre- jew post- operazzjoni unika; imma l-operazzjoni binarja jista' jkun li mhux assoċjattiva. Il-gruppi kollha huma monoidi, u l-monoidi kollha huma semigruppi. Ċrieki u Kampi - strutturi ta' sett b'żewġ operazzjonijiet binarji, (+) u (×) Il-gruppi għandhom operazzjoni binarja waħda biss. Biex nispjegaw il-mekkaniżmu tat-tipi ta' numri differenti kompletament, hemm bżonn li nistudjaw strutturi b'żewġ operazzjonijiet. L-iżjed importanti fost dawn huma ċ-Ċrieki, u l-Kampi. Id-Distributtività tiġġeneralizza l-liġi distributtiva tan-numri u tiffissa f'liema ordni għandna napplikaw l-operazzjonijiet, (ngħidulha l-preċedenza). Għall-interi (a + b) × c = a × c + b × c u c × (a + b) = c × a + c × b, u ngħidu li × hija distributtiva fuq +. Ċirku għandu żewġ operazzjonijiet (+) u (×), fejn × hu distributtiv fuq +. Taħt l-ewwel operazzjoni (+) jifforma grupp Abeljan. Taħt it-tieni operazzjoni (×) hu assoċjattiv, imma m'hemmx bżonn ta' identità jew ta' invers, u allura ma nistgħux niddividu. L-element tal-identità tal-għadd (+) niktbuha bħala 0 u l-invers tal-għadd ta' a jinkiteb -a. In-numri interi huma eżempju ta' ċirku. Kamp hu ċirku b'proprjetà oħra miżjuda li l-elementi kollha barra 0 jiffurmaw grupp Abeljan taħt ×. L-identità moltiplikattiva (×) niktbuha bħala 1 u l-invers moltiplikattiv ta' a jinkiteb a-1. In-numri razzjonali, in-numri reali u n-numri komplessi huma kollha eżempji ta' kampi. CAPSICUM Mill-Amerika Tropikali waslet għandna l-pjanta li ħafna jħobbu jżejnu biha. Din il-pjanta capsicum annuum, li aħna nsejħulha l-pjanta tal-bżar u l-Ingliżi tawha l-isem ta' ornamental chilli pepper, ħadet isimha mill-kelma Griega kapto, gidma li tirreferi għat-togħma taħraq li għandu l-frott ta' din il-pjanta. Din il-pjanta nkabbruha minħabba l-frott li hu bżar aħmar, aħdar jew isfar ta' daqs żgħir li żgur isebbaħ kull fejn ikun għall-aħħar tas-sajf u matul il-ħarifa. Il-capsicum hija pjanta fil-membru tas-solanacece. Nistgħu ngħidu li huma siġar imnissla minn din il-pjanta li minnhom jittieħed il-bżar biex meta jinxef jipproduċu ċ-' chilli pepper ' u l-paprika. Jekk ma jkollniex serra, kamra apposta inkella lok fejn nistgħu inkabbru sewwa u kif għandu jkun ix-xitel, ma jaqblilniex niżirgħu biex ikollna x-xitel tal-capsicum minħabba li hi biċċa xogħol delikata u qajla tirnexxi. Għalhekk ikun jaqbel li nixtru l-pjanti li jkollhom il-frott għall-aħħar tas-sajf jew matul il-ħarifa. Niltaqgħu ma' ħafna varjetajiet li kollha huma mnissla mill-capsicum annuum. Fost dawn insibu dik imsejħa xewqat il-Milied (Christmas Greetings) li jkollha l-frott tagħha ta' lewn aħdar, vjola, isfar jew aħmar. Il-varjetà fiesta, li għandha l-frott bil-ponta li meta jsir ikollu lewn isfar inkella minn oranġjo sa aħmar jgħajjat. Il-varjetà tlugħ ix-xemx (rising sun) li tagħmel frott aħmar qisu tadam. Dawn il-varjetajiet huma kollha annwali u jkun meħtieġ li jitneħħew għall-aħħar tax-xitwa. Matul ix-xitwa nsibu mbagħad il-pjanta l-oħra li għandha l-isem ta' solanum pseudocapsicastrum li kontra l-capsicum hija pjanta perenni u tibqa' ħajja minn sena għall-oħra. Noqogħdu attenti hafna biex naraw sewwa liema varjetà ta' pjanti nkunu qegħdin nixtru, jew li jkollna għaliex waqt li l-frott tal-capsicum jittiekel, dak tas-solanum pseudocapsicastrum huwa velenuż ħafna u qatt m'għandu jittiekel. Meta nkunu sejrin nixtru minn dawn il-pjanti, nagħżlu dawk li jkunu jidhru ffullati u mimlija bil-frott. Il-weraq ikun jidher f'saħħtu u wieqaf sewwa, mhux immantar u mniżżel 'l isfel. Il-lewn tal-weraq għandu jkun aħdar ileqq. TAGĦRIF: Il-pjanta tal-capsicum għandha titħalla tikber fi qsari tat-3.5 (9 cm) u jitħallew jilħqu għoli ta' xi 20 - 23 ċentimetru 'il fuq minn wiċċ il-qasrija. Il-pjanti tal-bżar jikbru huma u jagħmlu l-frott matul is-sena, fi staġun wieħed, imbagħad, normalment jispiċċaw għaliex huma pjanti annwali. TEMPERATURA: L-aħjar temperatura għal dawn il-pjanti tal-bżar hi dik li tkun bejn l-10 u l-21 ° C għaliex jekk it-temperatura tkun aktar kiesħa jew iżjed sħuna, il-pjanti ma jibqgħux sbieħ u l-weraq tagħhom jitlef ħafna mil-lewn. Dawn huma pjanti li jridu ħafna dawl u għalhekk jekk ma jkollniex post imdawwal u mingħajr xemx, żgur li ma nistgħux inkabbruhom. Fir-rebbiegħa dawn il-pjanti joħorġu fjuri żgħar bojod iżda dawn qajla jagħtu kas għaliex il-weraq jitfihom għal kollox. Dawn il-fjuri jinbidlu u l-frott jibda jidher matul is-sajf. Għalkemm il-fjuri ma jkun fihom riħa ta' xejn, il-frott malajr jibda jieħu l-lewn tiegħu li minħabba fih dawn il-pjanti huma daqshekk imfittxa. ILMA: Meta l-pjanti jkunu qegħdin jikbru, irridu nżommu l-kompost tagħhom niedi. Is-saqa jeħtieġ li jsir darbtejn fil-ġimgħa, dejjem bi ftit ilma, jekk l-arja tkun xotta u matul is-sajf, meta s-sħana tiżdied sewwa, irridu nsaqqu bi ftit ilma minn tlieta sa erba' darbiet fil-ġimgħa. Noqogħdu attenti mix-xemx diretta tas-sajf għax is-sħana qawwija tista' tnixxef għal kollox il-weraq u meta jiġri ħekk il-pjanta kollha kemm hi tinxef. Meta l-frott jieħu l-lewn tiegħu, li dan jiġri fl-aħħar tas-sajf u matul il-ħarifa, ikun jeħtieġ li nnaqqsu t-tisqija u nerġgħu nibdew insaqqu darbtejn fil-ġimgħa, dejjem bi ftit ilma. SUSTANZI: Meta x-xitel tal-bżar ikun qed jikber, jeħtieġ li ngħinu bis-sustanzi. Normalment ikun meħtieġ li nsaqqu bis-sustanzi darba fil-ġimgħa, jiddependi l-kwalità ta' sustanzi li jkollna. It-tisqija bis-sustanzi tieqaf malli l-frott jikber sewwa u jieħu l-lewn tiegħu. Il-weraq m'għandhomx għalfejn jintmesħu bl-ilma inkella jiġu mbexxa. Fuq kollox qatt m'għandna nużaw xi likwidu biex iġib il-weraq ileqq. UMDITÀ: Il-pjanti jħobbu dik il-ftit umdità, l-aktar matul il-jiem sħan tas-sajf. Tajjeb li darba fil-ġimgħa matul is-sajf u sakemm il-frott jieħu l-lewn sewwa, inbixxu b'ilma nadif darba fil-ġimgħa. Dan il-bexx tal-weraq ma jsirx biex innaddfu l-weraq, imma sempliċiment biex ma nħallux il-pjanta nieqsa mill-umdità. Dan il-bexx isir filgħodu jew filgħaxija meta s-sħana tax-xemx ma tkunx fl-aqwa tagħha. Jekk il-pjanti jkunu ġewwa, tajjeb li nħallu l-ilma għal xi siegħa fil-post tal-pjanta, biex dan jieħu l-istess temperatura. Il-capsicum aktarx li jadattaw ruħhom għall-post fejn ikunu iżda jridu l-arja u ħafna dawl. Jeħtieġ li ma jitħallewx f'post li fih kurrent ta' arja għax dan jagħmel ħażin lil dawn il-pjanti. Ma ninsewx li l-aħjar traba għal dawn il-pjanti hi dejjem il-kompost. TNISSIL: Il-capsicum jitnisslu biż-żerriegħa li tittieħed mill-bżar li jagħmlu. Dan il-bżar jinxef matul ix-xitwa jew mal-bidu tar-rebbiegħa u ż-żerriegħa tiegħu tinżera' mill-ewwel f'kompost apposta li qiegħed għaż-żriegħ. Kif ktibt diġà, dan iż-żriegħ m'għandux isir minn dawk li jkunu għadhom fil-bidu tat-tkabbir tal-pjanti għaliex irid is-sengħa tiegħu. Jeħtieġ li malli niżirgħu matul ix-xitwa, inqegħdu ż-żriegħ f'post sħun u mdawwal, l-aħjar f'xi serra apposta inkella f'kaxxa li fuqħa nagħmlu ħġieġa kemmxejn merfugħa 'l fuq biex ikun hemm l-arja. It-temperatura fejn inqegħdu dan iż-żriegħ trid tkun u tibqa' ta' 18 ° C. Nerġa' nfakkar li aħjar inħallu dan ix-xogħol għal min hu professjonali. FAĊLI: Il-pjanti tal-capsicum m'humiex diffiċli biex jitkabbru, basta nagħtuhom l-ambjent li jeħtieġ. Ma ninsewx fuq kollox li dawn huma pjanti annwali u għalhekk jekk xi ħaġa tmur ħażin inkunu nistgħu nirranġawha fis-sena ta' wara. Nirrepeti li forsi l-aktar ħaġa diffiċli fit-tkabbir tal-capsicum huwa t-tnissil tagħhom biż-żerriegħa. Fuq kollox, jekk ma tkunx trid li tkabbar il-mijiet minn dawn il-pjanti, dejjem ikun jaqbel li tixtri l-capsicum kbar u diġà bil-frott. Il-pjanti tal-bżar tajjeb li nqegħduhom f'xi post li fih ikollna għadd ta' pjanti biex dawn jimlew u jsebbħu bil-lewn tal-bżar tagħhom. Nistgħu wkoll inqegħduhom fil-ħoġor tat-twieqi, basta ma jkunx hemm xemx diretta u jkunu fuq ġewwa, mhux barra. Matul is-sajf nistgħu nqegħduhom barra, fil-ġnien jew bitħa, basta, nirrepeti, ma jkollhomx xemx diretta fuqhom. MARD: Il-capsicum annuum bosta drabi juru xi sinjali fuq il-weraq tagħhom. Dawn jistgħu jkunu sinjali varji li juruna jew mard, insetti inkella xi ħaġa oħra li aħna ma nkunux qed nagħmlu sewwa. L-iktar ħaġa li tiġri hi li l-weraq kollha, jew parti kbira minnhom, jaqgħu f'daqqa jew ftit ftit. Dan ikun is-sinjal li nkunu qegħdin nagħtu ħafna ilma. Jekk il-kompost ikun mifqugħ bl-ilma, jista' jitherra z-zokk ukoll. Kuntrarju għal dan ikun meta naraw il-weraq jibda jisfar. Inħossu ftit il-kompost u naraw jekk ikunx xott ħafna. Fil-każ insaqqu moderat sakemm il-weraq jerġa' jiġi f'postu. Ma ninsewx li t-tisqija għandha ssir dejjem bi ftit ilma darbtejn fil-ġimgħa, skond l-istaġun. Ġieli naraw il-pjanta ma tikbirx. Toħroġ bħal rimjiet ġodda, iżda dawn jibqgħu bla ma jikbru. Dan jista' jiġri jew minħabba nuqqas ta' sustanzi inkella l-post fejn ikunu l-pjanti jkun kiesaħ. Għalħekk dejjem ikun jaqbel, malli naraw dan is-sinjal, li nibdlu l-post u nqegħdu l-capsicum f'post aktar sħun. Naraw jekk aħniex nagħtu sustanzi kemm meħtieġ. In-nuqqas tas-sustanzi jista' jikkaġuna weraq ċar, nuqqas ta' fjuri jew frott. Għalhekk importanti li nsaqqu bis-sustanzi matul il-ħajja tal-pjanta. Kultant naraw il-weraq bħal qisu jinbaram 'l isfel inkella jinżel kemmxejn. Dak ikun sinjal tas-sħana żejda fil-post fejn għandna l-pjanti. Nirrimedjaw biex jew il-post ikun aktar frisk inkella nibdlu dak il-post u l-pjanti neħduhom x'imkien fejn ikun hemm inqas sħana. Id-dubbiena l-ħadra jew kif normalment insejħulha l-bergħud l-aħdar jista' jattakka l-weraq. Jekk dan jiġri naraw il-weraq bħal miġbud u jwaħħal minn taħt. Jistgħu jkunu xi insetti oħra li jnisslu dan l-effett fuq il-weraq. Il-brimba l-ħamra u d-dubbiena l-bajda jew insetti rqaq jidhru jittajjru minn fuq il-weraq. Dawn huma kollha insetti li jkun meħtieġ il-bexx b'insettiċida apposta inkella bexx b'insettiċida sistematiku. Materja skura Fil-kożmoloġija, it-terminu materja skura jfisser il-komponent ipotetiku tal-materja li mhuwiex osservabbli direttament, billi ma jarmix radjazzjoni elettromanjetika bħall-materja magħrufa u jidher biss permezz tal-effetti gravitazzjonali. Jistmaw li l-materja skura tagħmel il-parti l-kbira, kważi d-90 %, tal-massa li hemm fl-univers. Tagħrif ġenerali Minkejja l-mapep dettaljati tal-Univers viċin, li jkopru l-ispettru elettromanjetiku kollu mill-mewġ tar-radju għar-raġġi gamma, instabu biss 10 % tal-massa tiegħu, kif stqarr fl-2001 lin-New York Times Bruce H. Margon, astronomu fl-Università ta' Washington: Ninsabu f'sitwazzjoni daqsxejn imbarazzanti għax ikollna nammettu li rnexxielna nsibu biss 90 % tal-materja tal-Univers. L-aħħar kalkoli juru li l-materja skura tagħmel madwar 86 % tal-massa tal-univers u madwar 26 % tal-enerġija tiegħu. Fil-bidu kienu jsejħulha "massa nieqsa", minkejja li effettivament hi materja li l-effetti gravitazzjonali tal-massa tagħha huma osservabbli. Però din il-materja ma tarmi l-ebda radjazzjoni elettromanjetika; għalhekk ma tistax tiġi osservata mill-istrumenti tal-analiżi spettroskopika u għal din ir-raġuni ngħatat l-aġġettiv "skura". It-terminu massa nieqsa jista' jqarraq bina billi mhux il-massa li hi nieqsa imma d-"dawl" tagħha biss. Irridu nagħmluha ċara li l-kunċett ta' materja skura jagħmel sens biss fil-kuntest tal-mudell standard tal-kożmoloġija li nużaw illum ibbażat fuq il-Big Bang. Dan minħabba żewġ raġunijiet fundamentali: b'dan il-mudell ma nistgħux nispjegaw b'mod ieħor il-formazzjoni tal-galassji u l-ġemgħat tal-galassji fiż-żmien ikkalkolat mill-bidu tal-Big Bang fix-xenarju kożmoloġiku li nużaw illum, li jipprevedi l-gravità bħala l-unika forza, ma nistgħux nispjegaw kif il-galassiji jistgħu jibqgħu sħaħ billi l-materja viżibbli, komposta mill-barjoni, ma tipprovdix ġibda gravitazzjonali qawwija biżżejjed. Min-naħa l-oħra, jekk it-teorija li nużaw illum tinsab żbaljata, jista' jkun li ma jkunx hemm bżonn tal-materja skura, billi l-ipoteżi tal-eżistenza tagħha ġejja biss mill-ksur ta' mudell matematiku u mhux minn evidenza sperimentali ċerta. Irridu noqogħdu attenti li ma nħalltux il-materja skura ma' ipoteżi oħra li jsejħulha "enerġija skura". Storja Fl-1933 l-astronomu Fritz Zwicky kien qiegħed jistudja l-mixi tal-ġemgħat ta' galassji tal-bogħod u ta' massa kbira, fil-każ partikolari tal-ġabra ta' Coma u ta' Virgo. Zwicky stima l-massa ta' kull galassja tal-ġemgħa mill-luminożità tagħha u għadd il-mases galattiċi flimkien biex jikseb il-massa totali tal-ġemgħa. Imbagħad għamel stima oħra indipendenti mill-massa totali, ibbażata fuq il-kejl tad-dispersjoni tal-veloċitajiet individwali tal-galassji fil-ġemgħa; Din it-tieni stima ta' massa dinamika kienet 400 darba akbar mill-istima bbażata fuq id-dawl tal-galassji. Minkejja li l-evidenza sperimentali kienet diġà teżisti fi żmien Zwicky, kien biss fis-sittinijiet li x-xjenzjati bdew jiflu din id-diskrepanza b'mod sistematiku u l-eżistenza tal-materja skura bdiet tiġi kkonsidrata. L-iskoperta tagħha mhux biss solviet in-nuqqas tal-massa fil-ġemgħat ta' galassji, imma kellha konsegwenzi fil-wisgħa iżjed fuq il-kapaċità tal-bniedem li jbassar l-evoluzzjoni u d-destin tal-Univers. Fl-2008, bis-saħħa tal-istudju ta' diversi riċerkaturi, fosthom Franċiżi u Kanadiżi fl-Istitut tal-Astrofiżika ta' Pariġi, għandna xhieda definittiva tal-preżenza tal-materja skura. Difatti, bl-użu tat-teleskopju Canada- France- Hawaii Telescope (Cfht), li jinsab fuq il-muntanja Mauna Kea fil-Ħawaii, l-istudjużi ħarsu lejn eluf ta' xbihat biex jivverifikaw id-devjazzjoni tad-dawl fil-vjaġġ kożmiku tiegħu u kkonfermaw li dan jiddevja anki f'postijiet fejn m'hemmx mases viżibbli. Kien bis-saħħa ta' dawn l-osservazzjonijiet li instabet il-materja skura li minkejja li ma tidhirx għandha effetti gravitazzjonali. Xhieda potenzjali għall-materja skura Ir-rotazzjoni tal-Galassji Il-kurvi tar-rotazzjoni tal-galassji spirali fornew evidenza osservattiva importanti għall-ħtieġa tal-materja skura. Dawn il-galassji fihom popolazzjoni vasta ta' kwiekeb fuq orbiti kważi ċirkolari madwar iċ-ċentru galattiku. Kif jiġri fil-każ tal-orbiti planetarji, skont it-tielet liġi ta' Kepler l-istilel bl-ikbar orbiti galattiċi għandhom l-iċken veloċitajiet orbitali. Imma t-tielet liġi ta' Kepler tapplika biss għall-kwiekeb qrib il-periferija ta' galassja spirali, billi nissoponu minn qabel li l-massa magħluqa mill-orbita hi kostanti. Madankollu l-astronomi għamlu osservazzjonijiet tal-veloċitajiet orbitali tal-istilel fir-reġjuni periferiċi ta' għadd kbir ta' galassji spirali, u sabu li fl-ebda każ ma jssegwu t-tielet liġi ta' Kepler dawn il-veloċitajiet. Bil-kontra minnflok jonqsu iżjed ma tkun kbira d-distanza miċ-ċentru, il-veloċitajiet jibqgħu kostanti. L-implikazzjoni hi li l-massa magħluqa mill-orbiti tikber iżjed ma jkun kbir ir-raġġ, anki għall-istilel li mid-dehra jinstabu viċin il-limitu tal-galassja. Minkejja li tinsab ħdejn il-konfini tal-parti luminuża tal-galassja, din għandha profil ta' massa li tidher li jkompli 'l hemm sewwa mir-reġjuni okkupati mil-kwiekeb. Fil-każ tal-istilel qrib il-periferija ta' galassja spirali, b'veloċitajiet orbitali osservati normalment ta' 200 kilometru fis-sekonda, kieku l-galassja kienet magħmula mill-materja li tidher biss, dawn l-istilel ma jdumux ma jitilquha billi l-veloċitajiet orbitali tagħhom huma erba' darbiet ikbar mill-veloċità tal-ħrib tal-galassja. La ma nosservawx galassji li qegħdin jinfirxu b'dan il-mod, fil-ġewwieni tagħhom bilfors irid ikun hemm ammont ta' massa li mhux qegħdin inqiesuha meta ngħoddu flimkien il-massa tal-partijiet viżibbli. Il-lentijiet gravitazzjonali Il-lentijiet gravitazzjonali jistgħu jkunu prova oħra tal-eżistenza tal-materja skura. Il-massa viżibbli mhijiex biżżejjed biex toħloq lenti gravitazzjonali, għalhekk għal din il-lenti hemm bżonn il-preżenza ta' kwantitajiet enormi ta' materja skura biex ikun hemm massa totali kapaċi li tgħawweġ il-mogħdija tad-dawl. Aspetti sperimentali Fil-21 ta' Awwissu 2006, in-NASA ħarġet stqarrija għall-istampa li skontha it-teleskopju Chandra sab xhieda diretta tal-eżistenza tal-materja skura fejn jiltagħu żewġ ġemgħat ta' galassji. Fil-bidu tal-2007, l-astronomi tal-Cosmic Evolution Survey u t-Teleskopju spazjali Hubble, permezz ta' tgħarif miksub mit-teleskopju Hubble u minn strumenti fl-art, pinġew mappa tal-materja skura u wrew li dawn jippermeaw l-univers; fejn insibu materja viżibbli jkun hemm ukoll kwantitajiet kbar ta' materja skura, imma din hi preżenti wkoll fiż-żoni fejn m'hemmx materja viżibbli. Fit-3 Ta' April 2013, ix-xjenzjati tan-NASA qalu li l-Alpha Magnetic Spectrometer fuq l-Istazzjon Spazjali Internazzjonali x'aktarx innota traċċja ta' materja skura. L-ewwel riżultati tal-iSpaceborne Alpha Magnetic Spectrometer urew eċċess ta' pożitroni b'enerġija għolja fir-raġġi kożmiċi, li nistgħu nispjegah bil-preżenza tal-materja skura. Ipoteżijiet dwar il-materja skura L-ipoteżijiet prevalenti Fil-letteratura dehru bosta teoriji biex jispegaw in-natura ta' dik li tissejjaħ "massa nieqsa", marbuta ma' diversi fenomeni. Il-materja skura kieku tinsab fid-"dlam" madwar il-kwiekeb u tinqasam b'mod fondamentali f'barjonika u mhux barjonika: Il-materja skura barjonika hi dik magħmula minn materja li hi għal kollox simili għal dik li tikkonstistwixxi l-istilel, il-pjaneti, it-trab interstellari, eċċ., li però ma titfax radjazzjoni. Insibu xi kostitwenti oħra possibbli tal-materja skura barjonika fil-MACHO (Massive Compact Halo Objects), oġġetti kompatti ta' massa kbira fir-raġġiera galattika. Il-materja skura mhux barjonika hi rappreżentata prinċipalment mill-partiċelli ipotetiċi WIMP (Weakly Interacting Massive Particles), mogħnija minn massa unitarja kbira, komposti minn materja intrinsekament differenti minn dik barjonika u jinteraġixxu b'mod dgħajjef magħha u għalhekk diffiċli li nsibuhom. Hemm min jaħseb li nistgħu nittrattawhom bħala partiċelli supersimmetriċi bħan-newtralini, jew in-newtrini bil-massa, jew assjoni, jew partiċelli oħra li mhuma osservati qatt u soġġetti biss għall-forza gravitazzjonali u għall-interazzjoni nukleari dgħajfa. Hemm tliet tipi ta' esperimenti li jippruvaw juru dawn il-partiċelli: I) billi jinħalqu f'aċċeleraturi ta' partiċelli, II) billi jqisu l-enerġija li għandhom jitilqu meta jaħbtu mal-materja ordinarja, III) it-tixjin bejn partiċelli ta' materja skura preżenti madwar iċ-ċentru tal-galassja jew tax-xemx jista' jagħti partiċelli normali, bħal newtrini, pożitroni, antiprotoni. Barra minn hekk, l-iskoperta li n-newtrino għandu xi massa, għalkemm estremament baxxa, jagħmlu kandidat biex jirrappreżenta almenu parti mill-materja skura u jista' jispjega parzjalment il-massa żejda fil-ġemgħat u superġemgħat ta' galassji, imma mhux ta' galassja waħda, għax huma jimxu b'veloċità qrib ta' dik tad-dawl u mument jew ieħor jaħarbu mill-ġibda gravitazzjonali tagħha u joħorġu minnha. Jaħsbu li mill-inqas 90 % tal-materja skura mhijiex barjonika. Infatti, billi l-abbondanza kożmika tad-dewterju (atomu tad-dewterju għal kull 100000 ta' idroġenu) hi estremament sensibbli għad-densità tal-materja fil-forma ta' barjoni, kieku d-densità barjonika kienet ogħla il-preżenza tad-dewterju kienet tkun ħafna iżjed baxxa. Bil-kuntrarju l-abbundanza osservata tad-dewterju hi kompatibbli mad-densità tal-materja osservata. Qed issir ukoll distinzjoni bejn il-"materja skura kisħa", irrappreżentata essenzjalmente mill-partiċelli ipotetiċi tal-"lenti" WIMP, u l-"materja skura sħuna", irrappreżentata min-newtrini, li, kif għedna, huma partiċelli superveloċi. Teoriji alternattivi Hemm minoranza ta' riċerkaturi li l-ipoteżi tal-materja skura ma jqisuhiex soddisfaċenti bħala spjegazzjoni tal-effetti osservati. Fosthom: Arrigo Finzi, gravitazzjoni modifikata, 1963. Robert Sanders, gravitazzjoni modifikata, 1984. John W. Moffatt, gravitazzjoni mhux simmetrica (NGT, Nonsymmetric Gravitational Theory), 1994 Alexander Mayer, 2005. Mordehai Milgrom, it-teorija MOND, 1981, akronimu ta' Modified Newtonian Dynamics (Dinamika Newtonjana Modifikata). Din tipproponi li fuq l-iskali ta' aċċelerazzjonijiet tipiċi taż-żoni esterni tal-galassji il-liġi tal-gravitazzjoni universali ta' Newton teħtieġ modifika ħafifa, b'mod li tieħu kont tal-kurvi ta' rotazzjonijiet ċatti mingħajr ma tirrikorri għall-materja skura. It-teorija MOND ġiet appoġġata u żviluppata anke mill-pijunier tat-termodinamika tal-ħofor suwed, Jacob David Bekenstein. Jacob Bekenstein, tensor- vector- scalar gravitation (TeVeS), 2004. Johan Masreliez, Scale Expanding Cosmos model (SEC), 1999. SEC hu mudell kożmoloġiku komplut ibbażat fuq it-teorija ġenerali tar-relatività. Ma tinnegax l-eżistenza tal-materja skura, imma ma għandhiex bżonn tispjega il-kurvi ta' rotazzjoni tal-galassji jew tal-anomaliji gravitazzjonali oħra. Maurizio Michelini It-teorija tiegħu tipproponi li hemm preżenti għejun gravitazzjonali "addizzjonali" fil-kwadru ta' teorija iżjed ġenerali tal-inerzja u tal-gravitazzjoni. Il-forza gravitazzjonali tiddipendi infatti mhux mill-"massa gravitazzjonali" ta' Newton imma minn azzjoni komplessa ta' awtotarka eżerċitata fuq il-mases minn fluss ta' mikrokwanti (b'tul ta' mewġa daqs it-tul ta' Planck u enerġija żgħira ħafna) li jimlew l-univers. Il-ħbit tal-mikrokwanti mal-materja jiġġenera qabel kollox il-forzi tal-inerzja relativistiċi. Barra minn hekk, fl-intern tal-korpi ċelesti superdensi il-mikrokwanti jġarrbu għadd kbir ħafna ta' ħabtiet, jitilfu ftit mill-enerġija tagħhom u jiġġeneraw forza gravitazzjonali addizzjonali. Pereżempju, il-kostanti tal-gravitazzjoni tal-istilel ta' newtroni hu daqs 200 - 300 darba għal G. Ġaladarba l-istilel ta' newtroni huma mifruxin mal-galassji, jista' jkun biżżejjed li jirappreżentaw 2 - 3 % tal-massa totali biex jagħmlu effett gravitazzjonali biżżejjed biex jispjega (flimkien mal-kontribut tal-popolazzjonijiet ta' nani kanella) il-veloċitajiet ta' rotazzjoni għolja li jiġu osservati. Dragan Slavkov Hajdukovic, fiżiku mas-CERN ippropona teorija ġdida li tistħajjel il-materja skura bħala illużjoni maħluqa mill-polarizzazzjoni gravitazzjonali. Biex nieħdu eżempju jekk indaħħlu pjanċa dielettrika f'kapaċitur ċatt parallel imbagħad bħala riżultat ikollna tnaqqis fil-kamp elettriku bejn il-pjanċi. Dan it-tnaqqis hu dovut għall-fatt li ċ-ċarġijiet elettriċi ta' sinjal oppost jattiraw lil xulxin, imma kieku ċ-ċarġijiet elettriċi ta' sinjal oppost kienu repulsivi, minflok attrattivi, il-kamp elettriku kien jiżdied. La ċ-ċarġijiet gravitazzjonali ta' sinjal oppost huma repulsivi jiġri li l-kamp gravitazzjonali jiżdied u hekk il-materja skura tkun biss illużjoni. It-teoriji li jipproponu xi modifika tad-dipendenza tal-kamp gravitazzjonali fuq id-distanza intwerew li mhumiex adattati biex jispjegaw il-kurvi ta' rotazzjoni tal-galassji spirali, għax il-previżjonijiet tagħhom jirriżultaw f'kunflitt ma' xhieda osservattiva oħra li hi universalment aċċettata. S'issa l-ebda teorija mhi aċċettata għal kollox mill-komunità astronomika billi attwalment hu impossibbli li tiġi verifikata b'mod risoluttiv. Philip Schembri, iċ-Chairman tal-Bord ta' Inkjesta dwar l-allegat rimi illegali ta' kimika imsejħa mercaptan mill-Enemalta, qal li l-Bord ta' Inkjesta talab id-dokumenti li qal li kellu f'idejh id-Deputat Laburista Joe Mizzi wara li hu b'mod pubbliku qal li kellu dokumenti li kien lest jgħaddihom lil Bord ta' Inkjesta. Iċ-Chairman qal li l-Bord qal lil Joe Mizzi li huma kienu lesti jirrispettaw is-sors li kellu imma Joe Mizzi qal li hu kien għadda d-dokumenti lura lil min tagħhomlu. Dan ħareġ meta l-Kumitat Parlamentari dwar il-Kontijiet Pubbliċi beda jiddiskuti r-Rapport tal-Korporazzjoni Enemalta ta' Diċembru 2011 dwar l-inkjesta fuq l-allegat rimi illegali ta' kimika imsejħa mercaptan. Ir-rapport kien tpoġġa fuq il-Mejda tal-Kamra tar-Rappreżentanti fit-30 ta' April li għadda. Fil-bidu tal-laqgħa, li tmexxiet mid-Deputat Laburista Charles Mangion bħala ċ-Chairman, saret diskussjoni dwar il-lista tax-xhieda li għandha tissejjaħ quddiem il-Kumitat u l-proċedura li se tintuża. Il-Membru tal-Kumitat Leo Brincat talab li bħala xhud ikun hemm rappreżentant tal-MEPA u kien hemm qbil filwaqt li d-Deputat Laburista Joe Mizzi ta lista ta' persuni oħrajn mill-Korporazzjoni Enemalta u minn WasteServ u ma kienx hemm oġġezzjoni. Il-Ministru Tonio Fenech talab li jittella' wkoll Karl Camilleri, Kap Eżekuttiv tal-Enemalta. B'kollox se jitressqu 16-il xhud u kull xhud hu intitolat li jekk irid iġib assistent personali tiegħu. Dwar id-dati tal-laqgħat li fihom se jidhru x-xhieda, kien deċiż li jsiru tliet seduti fis-16, 17 u 18 ta' Lulju fl-4 p. m. Joe Mizzi talab li jittellgħu dokumenti marbutin mat-tender. Tonio Fenech qal li hu m'għandux oġġezzjoni għat-talbiet tal-Oppożizzjoni imma qal li wieħed m'għandux jorbot il-kwistjoni tal-mercaptan mal-proċeduri jekk ċertu xiri li sar mill-Enemalta hux korrett. Hu qal li x-xiri taċ-ċilindri tal-gass m'għandux x'jaqsam mar-rapport ta' inkjesta dwar il-mercaptan. Tonio Fenech qal li l-aħjar li l-Kumitat jiffoka fuq il-kwistjoni ta' kif inħaraq il-mercaptan u qal li hemm nies kompetenti li jitrattaw jekk it-tenders sarux kif suppost. Iċ-Chairman qal li jekk proċeduri finanzjarji tat-tender kienu abbużati u dan joħroġ mil-laqgħat tal-Kumitat, jaqbel li l-Awditur Ġenerali jinvestiga. Skont Joe Mizzi mir-rapport ta' inkjesta ma toħroġx il-verità. Wara l-Awditur Ġenerali, Peter Grech, spjega fil-qosor f'hiex jikkonsisti r-rapport. Attendew ukoll il-membri tal-Bord ta' Inkjesta. Antoine d' Ambrogio, f'isem l-Awditur Ġenerali, ta sommarju tar-rapport ta' inkjesta dwar ir-rimi tal-mercaptan u qal li saru diversi intervisti ma' persuni mill-Enemalta u entitajiet oħrajn. L-Enemalta, allegatament, irmiet darbtejn il-mercaptan imma ma jirriżultax li f'dak il-perijodu kien hemm xi każi ta' persuni li belgħu xi gassijiet minħabba dan. TFAJLA TMUT BI TRASKURAĠNI? Koppja titlob inkjesta dwar il-mewt ta' bintha • Eżattament bħal-lum seba' xhur ilu, koppja mis-Swieqi ħadet l-ikbar xokk ta' ħajjitha hekk kif tilfu lil binthom ta' 17-il sena. Illum, id-dwejjaq tal-koppja nbidlet f'rabja għall-fatt li għalkemm xahrejn ilu talbu li ssir inkjesta dwar il-mewt tagħha s'issa għadhom lanqas biss irċevew acknowledgment tat-talba tagħha. Il-koppja qed titlob inkjesta għax temmen li kienet it-traskuraġni ta' żewġ tobba li wasslu għall-mewt ta' binthom meta naqsu li jagħmlulha t-testijiet meħtieġa li suppost isiru meta jidhru s-sintomi li kellha. Il-każ jikkonċerna lil Sharon Rodenas, l-unika wild tal-koppja Robert u Esmeralda mis-Swieqi. Sa Mejju 2012, it-tfajla kienet xempju tas-saħħa u s-sbuħija. Tfajla ferriħija, maħbuba minn sħabha u intelliġenti tant li kienet qed iġġib marki għoljin fl-eżamijiet. Kien fl-imsemmi xahar li darba minnhom qabadha 'synus' u l-ġenituri iddeċidew li jeħduha għand it-tabib li taha l-antibijotiċi. Għalkemm ħadet il-kors kollu, rasha baqgħet tuġagħha b'mod persistenti u bdiet tara doppju. Filgħaxija huma ħaduha l-Isptar Mater Dei fejn wara sitt siegħat jistennew daħħluha għand it-tabib li iktar tard il-ġenituri saru jafu li kien Junior Doctor. Wara li qalilhom li fl-opinjoni kienet ' migraine ', it-tabib daħal ġewwa u wara nofs siegħa ħareġ fejn wara qalilhom li ikkonsulta ma' ta' fuqu u ma kienx hemm bżonn ta' iktar testijiet. Li għamel it-tabib kien taha ' drip ' biex il-' paracetamol ' jaħdmu iktar malajr mill-pilloli ħalli ma tibqax muġugħa kif ukoll kitbilhom l-' paracetamol ' u l-Voltaren. Wara jumejn, il-ġenituri reġgħu ħadu lil Sharon fl-emerġenza wara li bdiet tirrametti u l-kpiepel t'għajnejha bdew jingħalqu. Hemmhekk għamlu t-testijiet, fosthom l-MRI, fejn it-tobba tawhom l-aħbar ħażin li t-tifla kienet f'qagħda kritika. Sharon ġiet ' sedated ' u ttellgħet l-ITU fejn bdew jippruvaw iraqqgħulha d-demm peress li kellha ' blood clot ' f'moħħha. Wara tliet ijiem fl-ITU, Sharon taha attakk tal-qalb. Għalkemm saru tentattivi biex jippruvaw isalvawha, saħħitha iggravat sakemm spiċċat tgħix bil-magna. Għalkemm il-ġenituri offrew li jagħtu l-organi tagħha, mill-isptar kienu nfurmati li peress li kellha infezzjoni ma riedux jieħdu riskju fuq ħaddieħor. Kien għalhekk li xi jumejn wara, fis-7 ta' Ġunju 2012, il-magna li kienet qed iżżomm lil Sharon ħajja ntfiet. Robert qalilna li huma sabu għajnuna kbira mill-familjari u l-ħbieb u wara xahar tkellmu ma' avukatessa għax fil-fond ta' qalbhom kienu konvinti li binthom mietet minħabba t-traskuraġni ta' żewġ tobba. Huma tkellmu ma' konsulent mediku li wara li ra l-fajl dwar dak li għaddiet minnhom bintu qalilhom li mhux biss meta persuna jkollha 'double vision' u uġiegħ ta' ras persistenti jrid isir CET scan jew MRI, li fil-fatt ma sarx l-ewwel darba li Sharon ittieħdet l-isptar, imma li t-tfajla ma kellix meninġite kif issemma li kellha fiċ-ċertifikat tal-mewt. Il-koppja iddeċidiet li tkellem avukat u fis-6 ta' Novembru li għadda talbet uffiċjalment liċ-Chief Medical Officer tal-Isptar Mater Dei biex tinfetaħ inkjesta kemm dwar il-mewt ta' binthom kif ukoll dwar id-deċiżjonijiet li ħadu t-tobba li rawha l-ewwel darba fl-isptar. Minkejja li għaddew xahrejn, sal-lum l-avukat tagħhom għadha ma rċeviet lanqas konferma tat-talba. Missier it-tfajla insista magħna li huwa mhux biss irid li jrid issir ġustizzja ma' bintu imma li każ bħal dan ma jiġix ripetut ħalli b'hekk ma jkunx hemm ġenituri li jgħaddu mill-istess trawma li għaddew huwa u martu. Xahar wara li l-gazzetta Illum żvelat li l-Awtorità Maltija dwar il-Komunikazzjoni (MCA) nediet investigazzjoni dwar il-ħlas ta' ewro li Melita, il-kumpannija tat-telekomunikazzjonijiet, bdiet tiċċarġja għal kull pagament li jsir b'ċekk, jidher li issa l-kumpanija reġa' bdielha u waqqfet dan il-ħlas. Mistoqsi dwar dan, kelliem għall-Melita ikkonferma ma' Illum li l-ħlas kien twaqqaf sakemm tittieħed deċiżjoni finali dwar din il-materja. "Melita bħalissa qed tirrevedi din il-materja u f'dan iż-żmien meta t-tariffa hi taħt reviżjoni, il-Melita ma ċċarġjatx, u qatt m'hi se tiċċarġja, il-ħlas ta' ewro għall-ipproċessar taċ-ċekkijiet sakemm tittieħed deċiżjoni dwar x'se jsir," stqarr il-kelliem tal-kumpanija. Huwa fisser li l-Melita qed tħares lejn mezzi kif tħeġġeġ lin-nies jużaw l-użu ta' metodi oħra ta' kif isir il-ħlas, biex trażżan l-ispejjeż amministrattivi assoċjati mal-ipproċessar taċ-ċekkijiet kif ukoll biex jitnaqqas xi ftit l-użu tal-karti. Il-kelliem ta' Melita xorta waħda jipprova jiġġustifika d-deċiżjoni oriġinali tal-kumpannija. "Il-Melita mhix l-unika kumpanija li qed tikkunsidra mezzi simili," stqarr il-kelliem. "Biżżejjed li ngħid li anki l-banek kummerċjali daħħlu bosta ħlasijiet għall-ipproċessar tat-transazzjonijet bankarji matul ix-xhur li għaddew u anki riċentement fuq is-servizzi bankarji fuq l-internet," kompla jgħid il-kelliem. Jekk id-deċiżjoni tteħditx wara intervent minn xi regolatur estern bħall-Uffiċċju tal-Kompetizzjoni Ġusta jew l-MCA dwar il-materja, jew jekk kinitx tneħħiet wara r-rispons tal-pubbliku dwar il-ħaġa, il-kelliem tal-Melita qal li l-kumpanija " għaddiet l-informazzjoni kollha lill-awtoritajiet kompetenti. "Madankollu d-deċizjoni tal-Melita li tirrevedi l-affari ttieħdet biss mill-kumpanija u ma kinitx ir-riżultat ta' xi talba mill-awtoritajiet kompetenti," temm jgħid il-kelliem tal-kumpanija. Fit-18 ta' Jannar 2009 kelliema għall-MCA kkonfermat ma' Illum li kienet bdiet tinvestiga lill-Melita wara li din il-kumpanija fil-bidu tas-sena avżat lill-klijenti li se tibda titlob ħlas ta' ewro għal kull pagament li jagħmlu b'ċekk. Din it-tariffa daħlet fis-seħħ mill-1 ta' Jannar 2009. L-MCA ikkonfermat li rċeviet ilment wieħed dwar din it-tariffa u mistoqsijiet minn individwu ieħor. L-Awtorità kienet sostniet ma' Illum li " bdiet investigazzjoni dwar il-każ u talbet lill-Melita biex tipprovdi dokumenti u tagħrif b'rabta mal-azzjoni tagħha. Tlabna wkoll lill-Melita biex timxi ma' numru ta' passi li huma biex tkun konformi mal-liġijiet kif amministrati mill-MCA. Il-Melita qatt ma kkonsultat magħna dwar din it-tariffa, " kienet spjegat l-Awtorità. It-tariffa ta' ewro fuq kull pagament tqieset inġusta l-aktar fil-konfront ta' persuni li ma jagħmlux użu mill-internet, fosthom anzjani. Jidher li dan il-punt ittieħed inkonsiderazzjoni mill-Awtorità li waqt li sostniet li bil-Liġi hi m'għandhiex saħħa li ġġiegħel lill-Melita tirtira d-deċiżjoni madankollu talbitha ssegwi numru ta' passi. L-MCA kienet talbet lill-Melita biex temenda t-termini u l-kundizzjonijiet li jsiru lill-klijenti l-ġodda u fihom jgħidu ċar u tond li hemm tariffa ta' ewro għal kull darba li wieħed iħallas b'ċekk. L-Awtorità fakkret lill-Melita li kellha l-obbligu li tirrilaxxa mill-kuntratt mingħajr xi penali lil dawk il-konsumaturi li kienu komdi jħallsu biss b'ċekk. "L-MCA qed tħeġġeġ ukoll lill-Melita biex tneħħi din it-tariffa ta' ewro minn fuq l-orħos pakketti biex tevita piżijiet ġodda fuq persuni li lanqas li jistgħu jaffordjaw jixtru servizzi tal-komunikazzjoni," kienet temmet tgħid il-kelliema tal-MCA lill-Illum. Wara waqfa ta' kważi 14-il xahar milli jxandar leħnu fuq ir-radju jew jidher fuq it-televiżjoni, Carlo Borg Bonaci hu lest biex ikompli minn fejn waqaf. Mill-ġimgħa d-dieħla se jirritorna fuq l-iskrin permezz tal-kwiżż ' Kontra l-Ħin ' fuq Net Television u r-rekordings diġà bdew. Il-waqfa madankollu ma kenitx dovuta għal kapriċċ. Carlo Borg Bonaci, li għandu 44 sena, ħabbat wiċċu mad-dilemma tal-ħajja, fejn ftit aktar minn sena ilu kien mogħti l-aħbar li kien jeħtieġ il-kura bil-kimoterapija minħabba djanjosi mhux mistennija għal lymphoma. "Ġara li meta kont l-isptar għal operazzjoni minuri ġie fuqi t-tabib li kien qed jieħu ħsieb il-kura tiegħi u qalli li kien hemm bżonn intervent immedjat għaliex mit-testijiet tad-demm irriżulta li kelli l-problemi," spjega Borg Bonaci li żied jgħid kif l-aħbar ħasditu sal-punt li kien donnu rrassenja ruħu. "Li ma kenitx għall-kuraġg kbir li tħaddan marti Natalie ma nafx kif psikoloġikament stajt naffronta l-ġimgħat ta' kura li kelli bżonn." Borg Bonaci jispjega kif għex ir-realtà tal-qawl Malti li l-appoġġ hu nofs il-fejqan, fejn bis-saħħa tal-familja u l-ħbieb, ikkronfronta din ir-realtà l-ġdida f'ħajtu. Filwaqt li jispjega l-biża' tiegħu li jikkonfronta r-realtà tal-Isptar Boffa, Borg Bonaci jgħid li l-aktar ħaġa li serrħitu kienet l-attitudni pożittiva u dedikata tal-istaff, in-nurses u t-tobba. "Min ikun rikoverat fl-Isptar Boffa jkun hemm għal ħaġa ovvja, iżda lil hinn mill-awra li jista' jkollu dan l-isptar, il-verità hi li min jirċievi l-kura hemmhekk ikun f'idejn tajbin u dedikati." Il-kimoterapija twassal għall-għejja fiżika, tant li tneħħi l-aptit għal kollox inkluż li toħroġ barra għar-raġuni li tolqot fil-vanità hekk kif jaqa' x-xagħar. " Kont ħadtha bi kbira u kont nilbes beritta biex ngħatti. Madankollu bdejt nidra f'din ir-realtà u bis-saħha tal-kuntatt li żammew miegħi l-ħbieb irnexxieli naffronta dan il-mument ukoll. " Carlo Borg Bonaci jkompli jispjega kif minbarra sħabu tas-soltu, feġġew ukoll il-ħbieb l-antiki li kien ilu ma jisma' b'aħbarhom għal snin twal, inklużi dawk ta' żmien l-iskola. "Permezz tal-Facebook bdejt nirċievi messaġġi ta' kuraġġ, kif ukoll żjarat id-dar mingħand nies li kont ili ma nara jew nisma' bihom." Iżda issa li minn dak li rrappurtawlu t-tobba li l-kura li rċieva ħadmet tajjeb, Borg Bonaci qed iħares 'il quddiem b'ottimiżmu mġedded. "Inħossni twelidt mill-ġdid u bi grinta liema bħalha …" jistqarr Borg Bonaci li jispjega kif minn din il-ġimgħa stess se jerġa' jibda r-rekordings tal-programm ' Kontra l-Ħin ' li se jerġa' jibda jixxandar fuq Net Television għal staġun televiżiv ġdid. Jirrakkonta li l-pawsa ta' 14-il xahar mir-radju u t-televiżjoni servietu biex jaġġorna ruħu aktar u jlesti ruħu għal ritorn bil-qawwi. "Ninsab lest b'determinazzjoni kbira biex nerġa' nibda minn fejn tlaqt," isostni, filwaqt li żied kif anki fejn jidħol ir-radju, "għaddejjin diskussjonijiet." "Il-mużika hi parti integrali minn ħajti u teħtieġ tkun miegħi f'kull ma nagħmel," jgħid Carlo, li jispjega kif anki matul il-perjodu li għamel taħt il-kimoterapija, il-mużika kienet l-aktar ħaġa li tagħtu ispirazzjoni biex iqawwi qalbu u jżomm il-burdata f'postha. "Għalija l-mużika hi l-fuel għal ħajti, miniex assolutament kapaċi nkun mingħajrha," tenna Carlo. Il-karriera ta' Borg Bonaci tmur lura għas-snin 80 meta kien disc jockey f'diskoteka magħrufa f'San Ġiljan, u l-popolarità tiegħu ġiet mix-xejn hekk kif Charles Flores, dak iż-żmien Kap tal-Programmi fuq Radju Malta kien offrielu breakfast show u mbagħad programm wara nofsinhar. Borg Bonaci hu bniedem li ma jħobbx il-medjokrità. In-namur tiegħu għad-dinja tar-radju wasslitu biex jipproduċi programmi li fi ftit kliem biddlu x-xejra ta' dak li l-Maltin kienu tradizzjonalment imdorrija jisimgħu fejn jidħlu d-disc jockeys. Bis-saħħa tal-fatt li Carlo kien u għadu jsegwi l-metodi ta' produzzjoni ta' programmi fuq ir-radju barra l-pajjiż, irnexxielu jdaħħal il-kunċett ta' preżentatur, u b'dan irnexxielu jsaħħaħ il-kontenut. " Ir-radju hu kumpanija u passatemp utli. Kapaċi jgħallmek, iferrħek, jagħtik is-sabar u għalhekk fi żmien meta f'Malta kien għad hawn Radju Malta biss, irnexxa l-kunċett ta' kontenut waqt programm. " Carlo kien qed jirreferi għall-programm ' Il-Bella Kumpanija ' li fl-1990 kien l-aktar programm popolari fuq Radju Malta u li permezz tiegħu kien għaqqad tim ta' nies u ħoloq il-karattri, iċ-ċajt u anki skopra t-talent. "Minn dak il-programm ħarġu l-prezentaturi Joe Tanti, Mario l-Banana u anki Martin Sapiano, filwaqt li kien hemm ukoll Alfie Fabri u Toni Sant li kienu diġà qed jiksbu popolarità …" Minn Radju Malta, Borg Bonaci kien wieħed mill-fundaturi ta' Bay Radio u kien hemmekk li r-radju kummerċjali ta spinta lill-kunċett ta' programm bil-kontenut. "Il-preżentatur mhux biss dak li jgħid x'diska ġejja jew li spiċċat, iżda l-preżentatur hu propju r-ruħ tal-programm u bl-għajnuna tal-jingles tagħmel id-differenza kollha … tagħti qawwa lill-prodott." Borg Bonaci jemmen li s-suċċess tiegħu fejn tidħol il-popolarità hi marbuta mal-karattru tiegħu li jkun sinċier mas-semmiegħa u li ma jkunx vojt f'dak li jgħid. " Ma tridx titkellem vojt, pastaż, doppju sens jew ta' kiesaħ … Ir-radju hu komunikazzjoni mal-bnedmin u nemmen li l-bnedmin huma kollha intelliġenti li kapaċi jiġgudikaw bejn min hu ġenwin magħhom u min mhux … " Wara aktar minn 10 snin f'Bay Radio, Carlo Borg Bonaci għadda għall-X- FM fejn kompla jespandi fuq il-proġett tiegħu li jkompli jwessa' l-kunċett tal-kontenut waqt il-programmi tar-radju. " Nemmen li anki hemmhekk irnexxielna nkomplu nsaħħu dik id-differenza bejn radijiet oħra li jiddandnu b'sempliċi mikrofonu biex jimlew il-ħin fl-iskeda tagħhom. "Ir-radju hu tant sabiħ u l-mod kif tittrattah hu arti minnu nnifsu …" isostni. "It-televiżjoni mbagħad hi dinja kompletament differenti li minnha nnifisha toffri dimensjoni totalment differenti għal min hu mdorri fuq ir-radju." Borg Bonaci jirrakkonta li l-avventura tiegħu bħala preżentatur televiżiv bdiet fuq is-Super One TV fejn kellu kwiżz u wara għadda għal Net TV u mbagħad għadda għal Television Malta bil-programm ' Divided '. Borg Bonaci sostna li t-televiżjoni hu mezz sabiħ ta' komunikazzjoni, madankollu r-radju hu l-aktar mezz li jippreferi minn kull lat. " Ma ngħidx li t-televiżjoni ma jogħġobnix għaliex fih is-sabiħ tiegħu, iżda għalija r-radju jiġi fl-ewwel preferenza għaliex il-fatt li tkun magħluq fi studjo u tkun qed tkellem lill-massa inviżibbli li huma milħuqa anki fejn it-televiżjoni ma jlaħħaqx hu inkredibbli … " Tista' tisma' r-radju fil-karozza, fil-kċina, fil-garaxx, fil-fabbrika, insomma kullimkien … U dak hu s-sabiħ tar-radju, " jinsisti Carlo. Lejn tmiem l-intervista Borg Bonaci jwieġeb il-mistoqsija speċifika tiegħi dwar il-kritika li ssir xi drabi lejn ċerti preżentaturi li jbiddlu l-istazzjon tar-radju jew tat-televiżjoni – l-aktar dawk tal-partiti politiċi – u jieħdu timbru politiku. " Aħna professjonisti, artisti, nies li għalina l-politika mhix importanti. Il-preżentazzjoni hi l-professjoni tagħna u ħadd qatt m'għandu jagħtina xi timbru politiku. " Jekk f'pajjiżna dawn huma l-istazzjonijiet li għandna, dawn huma l-postijiet li joffru l-opportunitajiet fejn nesprimu t-talent tagħna. " Xogħolna jsir bil-kuntratti, u kollox isir fuq bażi kummerċjali u mhux b'kalkolu politiku. Għaldaqstant min jikkritikana jew jagħtina tikketta politika jkun jagħmel żball, " sostna. Qabel ma nsellmu lil xulxin Borg Bonaci jerġa' juri l-ħeġġa kbira li għandu li jirritorna għall-programm tiegħu u jkompli minn fejn ħalla. " Din id-darba se jkollna programm aktar b'saħħtu milli qatt qabel … Għaliex Carlo jħossu tajjeb u lest għal sfida ġdida, " spiċċa jgħid. Intervista | 30 ta' Marzu 2008 Nr 74 Julia Farrugia tintervista lill-Professur Anthony Zammit Għandu 57 sena u ftit 'il bogħod mill-Kartanzjan il-Professor Anthony Zammit irnexxielu jitla' għall-ewwel darba fil-Parlament. Imma forsi ftit huma dawk li jafu li Zammit fi żmien kien Nazzjonalist. "Eħe," tkun it-tweġiba għall-ewwel ftit xotta. Imbagħad minn taħt il-mustaċċi bajdanin tixref tbissima. " Jien għadni mmur nara lil Mrs Borg Olivier. Tħobbni ħafna. Fi żmien kont operajtha. Nittrattaha bħala zija tiegħi. " Imma x'ġiegħlu jbiddel minn partit għall-ieħor? " Jien fl-1987, ftit wara li ġejt mill-Ġermanja, ivvutajt lill-Partit Nazzjonalista. Imma wara ndunajt li l-Partit Laburista hu l-veru partit tal-qalb. Hu partit sinċier, " iwieġeb filwaqt li bil-mod itaptap idu fuq il-qafas ta' sidru. "Ħassejtni aktar komdu u at home bil-politika tal-Partit Laburista." Mistoqsi jekk hux veru darba prova joħroġ bħala kandidat tal-PN, Anthony Zammit jiċħad. Iżda kif ħaduha tal-familja issa li tela' fil-Parlamentu ma' partit oppost għall-fehmiet tagħhom? Għall-ewwel silenzju. Imbagħad għonqu jdur b'kalma kbira 'l hemm u 'l hawn bħal pendlu. " Mort kontra l-mewġ. Kien hemm xi kuġini li ċemplu biex jifirħu imma …. " U jerġa' jieqaf. Ftit wara jgħidli li ommu, li tilifha tliet snin ilu, meta qalilha li kien ħiereġ mal-Partit Laburista kienet ħadet xokk kbir. "Meta lil ommi għidtilha li ħiereġ mal-Partit Laburista qaltli:" ibni se tħammarli wiċċi "," ikompli qisu qed jerġa' jgħix ix-xena. Imma fil-bagalja tiegħu l-Professur iġorr suċċess personali. Tul dawn l-aħħar snin għamel isem mhux biss għalih iżda anke barra minn xtutna fil-qasam tal-kirurġija. Għal ħafna li spiċċaw taħt idejh ismu ma kienx ġdid u jaħilfu bih. Imma f'daqqa waħda f'Diċembru seħħ dak li ħadd ma basar u f'temp ta' xahrejn ismu sploda hekk kif ftit wara l-Milied opera b'suċċess lill-Kap ta' l-Oppożizzjoni għall-marda tal-kanċer. Kif jiddeskrivi lil Alfred Sant? "Issa lil Alfred Sant nafu minn ġewwa u minn barra la operajtu minn ġewwa," jitbissem u ftit sekondi wara jkompli b'pawsa bejn aġġettiv u ieħor. "Alfred Sant hu bniedem veru onest … bniedem sinċier … metikoluż u persuna b'qalb tad-deheb," iwieġeb fil-pront. "Tlifna moħħ kbir," u jieqaf ħesrem. Kif iħares lejn il-fatt li taħt idejh kellu lill-Kap ta' l-Oppożizzjoni? " Tul dawk l-erbat ijiem ta' qabel ħassejt piż kbir fuqi. Għax minkejja li tkun għamilt ċerti testijiet qabel xorta ma tkunx taf x'se ssib. Imma meta dħalna għall-operazzjoni, le. Dik storja oħra. Għidtilhom, " let's go boys " u bdejna bil-ħidma tagħna. " Xi jwieġeb għall-kritika li ssirlu li rikeb fuq il-mewġa ta' din l-operazzjoni u grazzi għaliha tela' fil-Parlament? " Din akkuża malafamanti. Jien ħriġt għall-elezzjoni ħames snin qabel. Mort tajjeb imma ma tlajtx. Eżatt wara dik l-elezzjoni komplejt nara n-nies, qattajt ħafna ħin nagħmel id-door to door u nżur ħafna familji. Il-kampanja tiegħi kompliet tintensifika lejn l-aħħar tal-kampanja elettorali. Forsi veru ġbidt aktar simpatija tan-nies, " jgħid. Fil-Ħames Distrett fejn bilkemm resaq lejh bħala kandidat xorta rnexxielu jikseb 1, 500 vot. " Ara kemm operajt nies minn dik iż-żona fi 23 sena! U dejjem irrispettajt lin-nies. Ir-rispett iġib ir-rispett, " iwieġeb. " Jien qatt ma nqdejt b'din l-operazzjoni. Forsi swietli ta' ġid fid-duwijiet. Ngħiduha kif inhi, min għandu l-kandidat tiegħu jżomm lilu u lili vvutali t-tieni, " isostni l-Professur Zammit. Inpoġġilu quddiemu mistoqsija differenti. Gavin Gulia, veteran fil-politika u żiemel b'saħħtu fuq id-distrett li tela' minnu Zammit, baqa' l-art minħabba l-voti li naqqarlu. Jimmaġina lil Gulia bi rwol akbar fil-Partit Laburista? Jitbissem u jgħid: " Jien kont sorpriż li Gavin Gulia ma ħariġx għal bye election fuq is-Sitt Distrett. Ma nafx xi jrid jindika b'dan. Kulħadd għandu x'joffri fil-Partit Laburista. Issa jiddependi x'viżjoni qed jara l-Partit u x'għandu x'joffri hu lill-Partit. " Nistaqsieh jekk qattx basar li ġejja telfa għall-Partit Laburista. Jgħid li kien fiduċjuż li ġejja rebħa għall-MLP. " Qatt ma bsart. Għax trid tqis jien kemm nitkellem ma' nies u kulħadd kien jgħidli li hemm bżonn bidla fil-Gvern. Kien hemm oħrajn Nazzjonalisti li fil-beraħ sostnew li mhux se jivvutaw. Kien hemm ukoll Nazzjonalisti li ġew fuqi u speċifikament qaluli li se jivvutaw lili. Il-feeling kien li ġejja rebħa għall-MLP, " jgħid Zammit. Imma x'jaħseb li kienu l-fatturi li wasslu għat-telfa? " Diffiċli tgħid. Naħseb li l-Partit Nazzjonalista beżża' lill-votant. Il-PN beżża' lin-nies li l-MLP se joħroġ lil Malta mill-Unjoni Ewropea, xi ħaġa li qatt ma kien il-każ. Kien hemm il-kwistjoni tar-reception class. Din il-PN ħadha u biegħha bħala " repeater class ". " Il-lista ta' Anthony Zammit tkompli. " Kien hemm ukoll il-makakkerija tal-media tal-Partit Nazzjonalista u tal-media hekk imsejħa indipendenti. Kien hemm is-siegħa żejda dakinhar tal-votazzjoni li żgur tefgħet lura lill-Partit Laburista, " jgħid Zammit. Infakkru li skond Joe Saliba, is-Segretarju Ġenerali tal-PN, meta intervistat minn din il-gazzetta eżatt wara l-elezzjoni, kien qal li l-Partit Laburista talab li l-votazzjoni tiġi estiża b'siegħa. Iħares lejja u waqt li jweġibni jibqa' jagħti b'rasu b'sens ta' determinazzjoni. "Mela kien żball tal-MLP!" Nistaqsih jekk jaqbilx li għandu jkun hemm bidla kbira fil-Partit. Għandu jkun hemm uċuħ ġodda, demm ġdid? " Jien naħseb li t-trio kien hemm u t-trio tilef. Iva, għandu jkun hemm bidla ta' kulħadd imma ma naħsibx li għandna nagħmlu reklutaġġ minbarra l-partit, " jargumenta b'referenza ċara għal persuni li snin ilu lebbtu 'l barra mill-MLP. Lil min qed jappoġġa bħala mexxej ġdid Laburista? " Diffiċli tgħid. Għadni rrid naħseb fiha. Naqbel żgur li mal-mexxej għandu jkun hemm Deputat Mexxej wieħed u mhux tnejn, " iwieġeb. Imma għala? Biex ma jkollokx ħafna kaptani? "Iva," u bil-mod u bil-kalma kollha li kważi tippnotizzak jerġa' jagħmel sinjal b'rasu 'l isfel. " Li hu żgur hu li aħna kburin li aħna Laburisti u għandna nibqgħu kburin. M'aħniex ċittadini tat-tieni klassi. Il-Laburisti huma intelliġenti daqs il-partit l-ieħor, jekk mhux aktar minnhom. " Qatt ma għajjarna lill-avversarji b'ismijiet ta' annimali. U l-ħamallaġni kulħadd ra fejn kienet fil-kampanja elettorali, " jargumenta b'referenza għal ċerti xeni ta' partitarji Nazzjonalisti. Nerġa' nipprova nżellaq il-mistoqsija ta' min l-aħjar ikun il-mexxej ġdid Laburista. F'daqqa waħda jagħtini l-ġenb bis-siġġu u minflok lejja issa jħares lejn l-iskrivanija ta' quddiemu. B'idejh jagħmel sett ta' sinjali biex jispjegali t-teorija tiegħu. " Għamilt ġurnata naħseb fuqha. Trid tkun taħlita. Hemm bżonn li bħala mexxej ikollok persuna azzettata, b'ċerta maturità fil-ħajja politika. Din għandha tkun imżewġa ma' wiċċ żagħżugħ. Bit-tnejn, bħala partit, tinfetaħ għal kull faxxa tas-soċjetà Maltija u Għawdxija. " Ma' l-aħħar ftit kliem ta' din is-sentenza jasal b'idu n-naħa l-oħra tal-mejda li kienet tissimbolizza rebħa fl-elezzjoni ġenerali li jmiss. Jaqbel li l-għażla tal-mexxej għandha tibqa' kif inhi jew li għandha titwessa' l-għażla ta' min jista' jivvota? " Naħseb li jekk titwessa' jkollok aktar demokrazija. Naqbel li għandhom jivvutaw aktar nies. Ma neskludix il-possibbiltà li wara l-ħatra tal-mexxej ikun hemm diskussjoni interna biex jinbidel l-istatut, " iwieġeb il-Professur. Anthony Zammit jaħseb li wasal iż-żmien li l-Partit Laburista jgħid ċar u tond kif jaħsibha dwar suġġetti jaħarqu, fosthom il-koabitazzjoni u d-drittijiet għal persuni gay? "M'għandi xejn kontra l-koabitazzjoni dment li jkun hemm il-lealtà," jispjega filwaqt li jaqbel li l-liġijiet għandhom jinbidlu biex jipproteġu liż-żewġ partijiet. " Naf koppji gay li ilhom 35 sena jgħixu flimkien. Jien naqbel li wara ċertu ammont ta' snin li tnejn ikunu ilhom jgħixu taħt l-istess saqaf, japplikaw ċerti regolamenti, " jgħid Zammit. " Il-gruppi ta' minoranza ħadd ma jħobb joħroġ għonqu għalihom. Jien fuq programm televiżiv fuq Smash tkellimt fuq il-gays. M'għandi xejn kontrihom. Huma nies enjoyable, kultivati u ma niddejjaq xejn inkun fil-kumpanija tagħhom, anzi. Jien open- minded ħafna għall-gruppi ta' minoranza. Is-saħħa m'għandhiex kuluri, " jgħid. Hemm min li lill-Professur Zammit jakkużah b'ipokrezija għax filwaqt li jimplikaw li hu gay, jibża' jiddefendi fil-beraħ temi ta' gays biex ma jitlifx l-appoġġ tan-nies. " Jiena persuna sempliċi ħafna. Forsi minħabba l-fatt li nitħallat u ninżel għal-livell ta' kulħadd… Min jgħid hekk jista' jkun li jgħid hekk biex jaqla' l-ħama għax jaf li ċerti faxex mhumiex aċċettati mis-soċjetà, " iwieġeb waqt li wiċċu issa huwa skarnat. Imbagħad isemmili x'qallu ħabib tiegħu gay meta kien il-Ġermanja. "Kien qalli:" Never say never "," jgħid Zammit. Il-Professur jemmen li tul dawn l-aħħar snin Malta tilfet ħafna mill-valuri u hawn jiftaħ fuq realtà oħra soċjali: xebbiet li jispiċċaw irabbu tfal waħedhom barra ż-żwieġ. " F'dawn l-aħħar 20 sena tlifna l-prinċipji Maltin. Veru morna l-baħar! " isostni Zammit. " M'għandi xejn kontra s-single mothers. Nemmen li għandna nkomplu ngħinuhom aktar. Imma jekk wieħed jindaga sew isib li ammont kbir ta' tfal mhux veru ħadd ma jaf min hu missierhom. " Forsi ħafna mill-każijiet huma tali li jekk dawn il-koppji jkunu identifikati, il-pajjiż jista' jgħinhom bħala koppja. Wieħed jista' jgħinhom isolvu l-problemi bejniethom u wkoll billi jsibilhom fejn joqogħdu. Imma kulħadd irid jerfa' r-responsabbiltà għal għemilu, " b'referenza diretta għal ċerti ġuvintur li jibqgħu jġorru bandiera bajda qisu qatt ma kien xejn. Indawwar l-intervista fuq il-ħin ta' rilassament. Iħobb l-arti, il-pittura u kollezzjonist ta' l-artiġġanatu affarijiet antiki. Xi ħaġa li probabbli mxiet fid-demm mill-għeruq tal-familja. Ommu kienet ħarġet minn familja fil-ġojjellerija u ta' nies li jaħdmu fil-fidda. " Il-mużika togħġobni ħafna. Kull tip ta' mużika. Minn klassika sa pop. Jiddependi minn dak li nkun qed nagħmel f'dak il-ħin. Anke waqt operazzjoni erġajna daħħalna l-mużika b'xi radju fl-isfond. " Imbagħad bla ma nistaqsieh "iqerr" fuq xi ħaġa personali. " Jien waqt li nkun qed nikkonċentra nagħlaq għajnejja. Ninża' kompletament mill-ħsejjes ta' madwari u niffoka fuq dak li nkun qed nagħmel jew fuq dak li jingħad. Mhux darba u tnejn inkun waqt xi laqgħa jew diskussjoni u jaħsbuni li nkun qed nogħnos. Fil-verità inkun qed naħseb. " Bejni u bejn ruħi jien u mmekkek fil-kurituri ta' l-Isptar Mater Dei nipprova nifhem din ta' l-aħħar. Konvinta li din il-"qrara" qalha għax waqt l-intervista ħassu komdu u sinċier. Imma għandi sensazzjoni li jista' jkun qed jilqa' minn issa għal xi filmat tiegħu li fil-futur jistgħu jġibuh jimmedita b'għajnejh magħluqa waqt xi dibattitu jaħraq fil-Parlament jew fil-Partit Laburista. MA KINITX KELMA Ġanpatist kien mir-raħal. Raġel twajjeb imma jinkiser mix-xejn minħabba l-kumpless ta' inferjorità li kellu. Jiħmar, jinfixel u ma jsibx kliem f'ħalqu. Kulħadd kien drah u mhux l-ewwel darba li minn fuq iz-zuntier tal-knisja xi ruħ tajba kienet tiġbidlu saqajh. Kellu erbat itfal. Iż-żgħir kien ħareġ intelliġenti u kien għadda għall-iskola sekondarja. Hemmhekk beda jitgħallem it-Taljan u kien qed jaqbad ġmielu. Darba kellu bżonn imur ma' missieru fuq qadja. Daru minn wara l-knisja u waslu qrib iz-zuntier fejn bħas-soltu kien hemm dawk li m'għandhomx x'jagħmlu għajr ibeżżqu lejn kullimkien. It-tifel kien qed ifisser lil missieru kemm tgħallem bit-Taljan. Missieru ħassu jitkabbar l-aktar għax dawk ta' fuq iz-zuntier setgħu jisimgħu kollox. It-tifel, biex juri lil missieru kemm tgħallem kliem bit-Taljan, qallu: " Pa, int Babbo! Hekk jgħidulek bit-Taljan. " Ma' dan il-kliem, l-erwieħ twajba ta' fuq iz-zuntier ċarrtu ħalqhom f'daħka kbira li kienet tfisser ħafna. Ġanpatist, sar aħmar nar, telgħatlu għoqla fi griżmejh u f'daqqa waħda dar fuq ibnu u xejjirlu daqqa ta' ħarta fuq ħaddejh li dawru dawra tond waqt li minn ħalq mimli qilla, qallu: " Ngħidlek jien min hu babbu! Mhux lil missierek tgħidha hekk imma! " Minn dak il-jum 'il quddiem, it-tifel qatt ma wera aktar kemm kien tgħallem bit-Taljan. IN-NATURA U JIEN Kont qed nilgħaq ix-xemx meta f'daqqa waħda tfaċċat is-sinjura, għax hekk insejħilha jien. Ħasditni, qalgħetni minn posti u tefgħatni fil-kamra tal-bejt flimkien ma' sħabi. Kullħadd fuq xulxin, mitfugħ kif ġie ġie. Kienet iddejaqni meta tagħmlilna hekk, iżda dejjem ippruvajt inżomm kalma. Ħallietna hemm waħedna mitluqin għal riħna bla kliem u bla sliem. Il-ġimgħat gerrbu ġmielhom u s-sajf kien daħal sewwa. Tgħidx kemm ħassejna sħana, qabadna l-għatx, saħansitra nxifna. Iżda ħadd ma tana nixorbu. Wasal Settembru u s-sinjura reġgħet tfaċċat. Qabditna waħda waħda u reġgħet difnitna. Dlam ċappa. Konna waħda ftit 'il bogħod mill-oħra nistennew iż-żmien għaddej. Mal-ewwel xita bdejna nieħdu r-ruħ. Erġajna bdejna nitqawwew xi ftit sa ma rnexxielna nieħdu nifs qawwi u ppuntajna rasna 'l barra fl-arja. Ftit ftit bdejna nikbru, nisbieħu u nitwalu wkoll. Xi drabi nixxemxu jew nixxarrbu bix-xita, nitbandlu mar-riħ u nirtogħdu fil-kesħa tax-xitwa Maltija. Iżda qatt ma qtajna qalbna. Konna determinati li nisfidaw l-elementi u nżommu sod. Iż-żmien itir u hekk kif bdiet riesqa r-rebbiegħa erġajna bdejna ndoqqu t-trombi. Dan hu ż-żmien meta aħna niffjorixxu u nfewwħu kullimkien. Nimlew il-ġonna kollha lwien. Jien safra, u sħabi uħud bojod, oħrajn ħomor, vjola, u anke oranġjo. Ta' kull sena jkollna ħafna opportunitajiet u nferrħu ħafna nies. Jien inkun fl-aqwa tiegħi. Jisimni Fresja! PERPETUUM MOBILE Smajt ħoss u nħsadt. Qomt minn bħal raqda fonda u ma kontx naf eżatt fejn ninsab. Bdejt inħoss rasi ddur bija u bil-kemm ma ħassejtnix xi ftit imdardar ukoll. Ippruvajt inqum fuq saqajja, iżda sibt dawra likwidu skur aħmar madwari. X'kien ġara? Irrealizzajt li kont ġo dari imma, kont waħdi? Ma kien hemm l-ebda sinjal ta' vjolenza la fuq id-dar u wisq anqas fuqi. Allura dan id-demm minn fejn ġie? Bdejt insejjaħ biex nara kienx hemm xi ħadd, imma leħni maħnuq u dgħajjef instema' jidwi lura. Ħarist madwari u lmaħt it-tapit kwadru tas-salott fejn kont, li kellu kantuniera minnu mgħawġa bħal meta xi ħadd jgħawwiġha b'saqajh u ma qagħadx jikkoppa jerġa' jirranġaha. Kien maħsul bl-istess demm. It-tavolina tal-ħġieġ li kien hemm fuqu kienet maqsuma b'daqqa ta' xi ħaġa iebsa u ċappa mudullun lewn il-kremżi mwaħħla magħha. Bdejt nistaqsi bejni u bejn ruħi, " X'ġara? Kont fis-sakra u kelli xi ngħid ma' xi ħadd u weġġajtu? " Min kien tilef ħafna demm u bħalissa jinsab mejjet x'imkien fid-dar żgur! Bdejt nidħol kamra kamra nfittex. La fil-kċina, la fil-kamra tal-banju u l-anqas fil-kamra tas-sodda ma sibt xejn u kollox kien kif ħallejtu jien. Kif kont aljenat naħseb u inkwetat nisma' brejk qawwi ta' żewġ karozzi u ħabta. Bumm! Għat-tieni darba erġajt inħsadt u nfxilt. Mort niġri ħa nara x'ġara barra. Kif kont għaddej mis-salott tfixkilt fit-tapit li kont ħallejtu mgħawweġ u ħbatt rasi mat-tavolina tal-ħġieġ u din inqasmet. Beda ħiereġ gelgul demm u jien intlift minn sensija, sakemm wara ftit ħin ... Smajt ħoss u nħsadt ... Fil-kobor bla sura tal-belt li Erica qiegħda titgħallem tgħix fiha, l-arja tinħass għal kollox differenti minn dik li trewwaħ lill-belt ċkejkna fejn trabbiet. Qishom iż-żewġt ibliet ma jagħmlux sehem minn dinja waħda, imma jinsabu fuq żewġ pjaneti mbiegħda li ma jafux bl-eżistenza ta' xulxin. Illum tiskanta kif f'ambjent kwiet u miġbur bħal dak li ħalliet warajha, ma kienx jirnexxilha tisma' l-ħoss tas-sikta; l-aktar fid-dar kbira ta' missierha mibnija fuq daqsxejn ta' għolja f'tarf il-belt imkenna, u mxerrfa għal fuq kampanja li għal għajnejn nemmiesa tidher tħaddan eżistenza waħdanija fl-għamla tagħha għax bħallikieku mixtarra minnha nnifisha. Missierha kien għaraf jitwaħħad mal-kalma tal-madwar u kien lest jirfed dan l-istat rebbieħ b'ħiltu kollha. L-ispirtu qallieb tiegħu kellu jinbeżaq minn ġewwa għal barra bla ebda limitazzjoni, xi drabi wkoll taħt is-sura iebsa ta' stmerrija għal kull eżistenza li b'xi mod thedded li xxellef is-sikta misjuba minnu. Forsi x-xejra merfugħa ta' ħsibijietu kienet gerrxitha mill-għarfien tal-ħemda ġewwiena u kontra r-rieda tiegħu ġagħlitha tissielet mad-dehra kwieta li, fl-opinjoni tagħha, ġiet minsuġa apposta madwarha. Fl-appartament ċkejken ġol-qalba tal-belt il-ġdida l-kampanja naturali tinħass 'il bogħod u s-sikta mixtieqa tinsab mirfuda biss mill-qawwa ta' l-illużjoni. Il-ħajt dejjaq li fuq naħa waħda jifridhom minn ġirien għaġġieba għall-aħħar, ma jitfix id-diwi ta' l-ilħna werżieqa u ma joħnoqx it-tħanxir ta' mużika b'ritmu mgħaġġel, li tinstama' f'mumenti meta ma tkunx mistennija. Li kieku Erica kellha tkun imgħarrfa b'dawn iċ-ċirkustanzi minn qabel, kieku x'aktarx li kienet tieħu kollox biċ-ċajt għax dak iż-żmien kienet taħseb li tista' tinħamel ma' kull għamla ta' ħsejjes, imqar dawk mhux maħluqa minnha. Iżda malli l-ispazju ta' madwarha ċkien fid-dieher, bdiet tħoss il-ħtieġa li s-skiet li qatt ma tatu ċ-ċans jitnissel minn ġewwa, jiġi sostitwit minn ieħor imnibbet fl-ambjent li sabet ruħha fih. Karl ma kienx jidher milqut bħalha miċ-ċirkustanzi li bdew jinħassu jagħfsu fuqha bi pressjoni li ma setgħetx ma tagħtix kas tagħha. Kellu fiex jedha fil-pittura u ma kienx imdorri jżomm il-kont ta' kif iqatta' l-ħin. L-importanti għalih li ż-żmien jibqa' għaddej kemm jista' jkun bla tfixkil u bla ma jazzarda jsabbtu wiċċ imb'wiċċ miegħu nnifsu. Hi wkoll kienet taħseb li la jkollha 'l Karl jgħix magħha, il-ħin jitlef mis-siwi tiegħu għaliha. F'li ma tkun tixtieq xejn għajr ir-raġel li tħobb, jingħelbu d-distanzi kważi illużorji u l-ħin ma jibqagħlux ma' xiex jitkejjel. Qatt ma basret li setgħet titqarraq u li ħajjitha kienet teħtieġ xi ħaġa aktar mill-preżenza fiżika ta' l-artist meqjum minnha. Kienu għaddew biss ftit xhur minn meta bdiet tgħammar miegħu u ġa setgħet tagħraf ix-xenqa mliġġma li jkollha tarbija li tkun tiegħu daqskemm tkun tagħha u li forsi twassalhom biex jillegalizzaw ir-rabta ta' bejniethom. Iżda Karl ma kienx ta' l-istess fehma. Mill-ewwel urieha biċ-ċar li ma kellu ebda ħajra la li jerġa' jintrabat biż-żwieġ u wisq anqas li jibda jrabbi. Hi kienet aċċettatu kif inhu, waħdu, u hu kien laqagħha fi ħdanu bla kompromessi jew tamiet li, fl-opinjoni tiegħu, faċli jirriżultaw fiergħa. Dak in-nhar ipprovat tifhmu u għamlet ħilitha biex twarrab l-idea bikrija minn moħħha. Għalkemm hi u Karl kienu sabu 'l xulxin, ma kinitx żgura jekk bħala individwi kinux sabu lilhom infushom. Kienu jeħtieġu ż-żmien u l-ispazju li kien ġa limitat. Karl kien għadu bla xogħol u wara t-tweġiba t'ommha għall-ittra tagħha, għeb kull pjan ta' rikonċiljazzjoni ma' niesha. Missierha ma kienx lest jaħfrilha u t-triq li għażlet kellha tkejjilha waħedha, 'il bogħod minnhom kemm jista' jkun. Id-deċiżjoni iebsa li ma tgħarrafhomx aktar bi ħbarha u li tinjora l-eżistenza tagħhom, għenitha tinsa kull ħsieb jew riżoluzzjoni oħra li ma kellhiex x'taqsam direttament magħhom. Ix-xewqa li jkollha tarbija kellha titwarrab fil-ġenb. L-imħabba ta' Karl biss setgħet ittaffi xi ftit mir-rabja li kienet qiegħda tħoss għaliha u għall-ġens uman kollu. Ix-xogħol monotonu fil-fabbrika ma kienx jgħinha tinsa, iżda anqas ma kien għadu jweġġa' s-sentimenti tagħha. Fil-belt il-kbira, miżgħuda bin-nies, mhux faċli ssib ix-xogħol kif u xħin tixtieq u Erica kienet tgħodd ruħha b'ixxurtjata li bdiet taħdem ħmistax wara li waslu. Kellhom bżonn il-flus u s-sodisfazzjon li ma setgħetx tikseb fin-nisġa tax-xogħol il-ġdid kien jinstab fir-rieda li ssaħħaħ ir-rabta ta' bejniethom. Fl-istess waqt kienet qiegħda tgħin lir-raġel li tħobb, iwettaq l-ideal tiegħu. Jekk jistabbilixxi ruħu fil-ħajja u jsib is-sliem mixtieq, jagħmilha ħienja miegħu. Il-ħsieb imbejjet fit-tama li l-impjieg maħtuf minnha kellu jkun temporanju u x'aktarx għal żmien qasir, kien joħloq fiha aspett negattiv aktar milli pożittiv. Ma kellhiex ħajra ttejjeb il-qagħda tagħha f'dik il-fabbrika magħġuna b'għan wieħed ta' żieda sfrenata fil-produzzjoni, imqar jekk spejjeż tal-ħaddiema u xi drabi wkoll tal-prodott innifsu. Fiċ-ċaħda volontarja ta' kull sens t'oriġinalità jew kreattività f'dak l-ambjent imgħaġġel, kienet tagħżel li ssir biċċa mill-magna biex tinħamel mal-pass tax-xogħol li ma setgħetx iġġerragħ. Il-qagħda mirżuħa la tgħinha tinsa l-qadim u anqas tiftakar il-ġdid. B'ħażna ta' ħsibijiet ippakkjati fis-subkonxju, tasal li taddotta l-magna b'biċċa minnha. Iżda xħin isir il-ħin biex titlaq minn fuq il-post tax-xogħol terġa' tħoss in-nifs tal-ħajja jirfidha u għalkemm fiżikament għajjiena, tħaffef lejn id-dar biex taqsam ħajjitha mar-raġel li tħobb. Sakemm beda ż-żmien tal-prova tiegħu mad-ditta tar-reklamar, Karl kien ikun lest jistennieha kull filgħaxija biex jilqagħha fi ħdanu. Matul il-jum kien jilħaq ipinġi u jistrieħ kemm irid bla xkiel ta' ħadd, u li jħejji xi ħaġa ta' l-ikel għalih u għal Erica kienet tiswielu ta' mogħdija tal-ħin. Il-preżenza tal-maħbuba tiegħu wara ġurnata 'l bogħod minnu tkattarlu ssodisfazzjon li jkun kiseb, jew jekk ikun hemm bżonn, twittilu l-ħotob tad-delużjoni. Biha jew mingħajrha ma kienx xorta la għalih u anqas għall-arti tiegħu u din id-darba l-għażla ta' sieħba kienet tirrendi u lilu tagħmillu ġieħ. Iżda malli beda jaħdem, il-ħin għad-dispożizzjoni tiegħu naqas b'mod drastiku. L-effett tal-bidla fuqu ma kienx dak mistenni minn Erica. Kienet ħasbet li fl-ewwel jiem tax-xogħol kien se jiġi lura d-dar igerger fuq il-kundizzjonijiet imfellka u jisħet il-mument li fih mar japplika għall-impjieg. Minn rajha ħejjiet ruħha biex tgħinu u tkun qrib tiegħu aktar mis-soltu malli jistqarr li ma kienx jista' jsib is-sodisfazzjon mixtieq. Iżda b'sorpriża għaliha, Karl donnu ma kienx jixtieq jaqsam l-esperjenza l-ġdida tiegħu magħha. Għall-ewwel ipprovat taħseb li kien qiegħed ikun għajjien u mingħajr aptit li jitkellem fit-tul fuq it-tip ta' xogħol li daħal għalih. Fuq kollox anqas hi ma kienet qatt tiddiskuti miegħu x'jgħaddi mingħaliha fil-fabbrika. Dak kien ambjent differenti mill-appartament tagħhom u ż-żewġ ambjenti ma kellhomx jitħalltu flimkien. Imma li jgħaddi ż-żmien u tibqa' ma tkun taf xejn dwar jekk kienx qiegħed jikseb sodisfazzjon jew le fit-twettiq tal-ħidma l-ġdida li suppost kellha tkun ukoll artistika, kien qiegħed jagħtiha ġewwa. Ħafna mistoqsijiet minn dejjem kienu jdejquh. Karl ma jiħux gost iħossu mgħarbel, għalkemm mhux is-soltu tiegħu li jingħalaq fit-tul fih innifsu. Imqar jekk kellha għalfejn tkun kburija li l-personalità tagħha kienet ħalliet timbru fuq il-personalità tiegħu, ma setgħetx tixtieq li l-artist jibda jimitaha fit-tendenzi merfugħa tal-karattru tagħha. Kien jeħtiġilha żżomm is-sabar. Karl ma kienx jonqosha mill-imħabba għadilli l-ħin li qabel kien jiddedika għaliha waħedha issa kellu jiġi mnaqqas sew. Ix-xogħol tal-pittura li kien l-aktar għal qalbu kien jista' jitkompla biss filgħaxijiet, wara sigħat twal ta' xogħol ieħor b'impenn kummerċjali barra mid-dar, u waqt li l-maħbub tagħha jkun ipinġi ma jkunx f'burdata li jaqsam l-eżistenza tiegħu ma' ħaddieħor. Forsi minħabba l-qawwa tal-komunikazzjoni ulterjuri ma' l-oħrajn permezz ta' l-arti, fl-aktar mumenti li l-artist ikun waħdu u maqtugħ għalih joħloq fuq it-tila, l-anqas li jħossu maħkum mill-biża' tas-solitudni. Iżda għaliha xort'oħra, għax ta' kull darba l-preżenza tagħha tinħass tinxtorob ġewwa fiha mqar jekk tkun qiegħda tippoża ta' mudella għalih, u l-ħsejjes bla kontroll tal-madwar jinħassu mġelġla u jheżżu l-fdalijiet tal-preżenza mġannta. Kien jeħtiġilha taljena ruħha u ssib ftuħ ieħor fejn moħħha jkun jista' jimraħ, biex waqt li Karl ikun jinħass 'il bogħod minnha, tibqa' tiġġustifika s-siwi ta' l-eżistenza tagħha. Ix-xewqa mwarrba li jkollha tarbija mhux biss kienet reġgħet bdiet tfeġġ, iżda nbidlet fi bżonn ewlieni li kien essenzjali għat-twettiq ta' ħajjitha. Għalkemm ma kinitx żgura jekk ir-raġel li għażlet għaliha kellux jippersevera jew le fl-impjieg li sab, u forsi jerġa' kollox għal li kien, din id-darba wiegħdet lilha nnifisha li ma tilħaq ebda kompromess miegħu. Kienet lesta li tieħu d-deċiżjoni mixtieqa waħedha u tidħol responsabbli għal kulma jista' jiġri wara. Dak li waħħlet f'rasha li twettaq, ukoll jekk bħas-soltu jiġi magħdud minn ħaddieħor b'għemil għaġġieli u mferfex, ma kien se jisfrattahulha ħadd. Fl-opinjoni tagħha, min ma kellux ir-rieda li jgħinha tgħix ħajjitha fis-sħiħ, ma kellux il-jedd jikkritikaha. Id-Djalett U issa ngħaddu għad-djaletti Maltin. Nibdew billi nippruvaw nagħtu xi definizzjoni ta' djalett; definizzjoni li x'aktarx tkun astratta, u forsi mhux eżatta, imma wara l-ispjegazzjoni kollox jibda jiċċara ruħu. Djalett huwa varjetà tal-lingwa użata minn komunità żgħira ta' nies, li għandha l-karatteristiċi tagħha partikulari (fil-pronunzja, vokabularju, u grammatika), karatteristiċi li jitnisslu minn ċirkustanzi soċjali, ġeografiċi, u storiċi u li jagħżluha minn kull varjetà oħra. Għalhekk insibu tliet tipi ta' djaletti: id-djaletti ġeografiċi, id-djaletti temporali, u d-djaletti soċjali. Dawn il-kategoriji jitolbu spjegazzjoni. Imma qabel xejn, biex tagħmel distinzjoni bejn djalett u ieħor irid ikollok wieħed li jkun tipiku, jiġifieri dak id-djalett l-iżjed li jkun qed jintuża fost il-poplu ta' pajjiż. Dan id-djalett x'aktarx li jservi ta' mudell ideali għan-nazzjon kollu, u ġeneralment jissejjaħ il-Malti Standard li hu l-Malti l-aktar li nisimgħu fuq ir-radju u t-televixin. Barra mill-mezzi tax-xandir, il-Malti Standard jinstema' ħafna f'dawk l-inħawi li huma ċentri kummerċjali u dipartimentali, u għalhekk huma ċentri li jiġbdu lejhom taħlita ta' nies ġejjin minn postijiet differenti ta' Malta u Għawdex u li bejniethom jinqdew b'dan it-tip ta' Malti biex jiftehmu. Id-djalett Belti huwa l-eqreb wieħed għall-Malti Standard minħabba li l-Belt hija ċentru kummerċjali u dipartimentali qawwi (u hija l-kapitali). Madankollu, ma rridux ninsew li l-Malti Standard stess huwa djalett u bħala djalett standard seta', kieku ċ-ċirkustanzi storiċi ma ġewx kif ġew, kellna xi djalett ieħor. Kieku, ngħidu aħna, il-Kavallieri u warajhom l-Ingliżi baqgħu lejn ir-Rabat kien x'aktarx ikollna d-djalett Rabti bħala standard. Jew seta' l-poplu Malti ġie attirat minn xi lokal ieħor fl-oqsma kummerċjali, dipartimentali, u tad-divertiment, u għalhekk dak il-lokal biż-żmien seta' tana d-djalett tiegħu bħala l-Malti Standard. Mela l-istabilizzazzjoni tad-djalett standard tiddependi bosta drabi minn fatturi soċjali, politiċi, u storiċi. Meta wieħed jitkellem fuq id-djaletti x'aktarx li jkun qed jirreferi għall-mitkellem u mhux għall-miktub. Għalhekk differenza fil-pronunzja ma titlobx bilfors differenza fil-kitba, infatti differenza djalettali qatt ma titlob ortografija differenti. Pereżempju, il-kelma "tiegħu" jista' jkollha dawn l-erba' varjanti fid-diskors: /'ti:ou/ /'ti:au/ /'ti:eu/ /'ti:u/ Dan ma jfissirx li għandek tbiddel il-kitba f'kull każ. Anki meta f'xi nħawi jlissnu "taha" bil-ħoss ta' "ħ" (i. e. "taħa ktieb"), ma jfissirx li "taha" nistgħu niktbuha bil-"ħ"; jew meta f'xi lokalitajiet nisimgħu "kalbi" minflok "qalbi" jew "qniepel" minflok "qniepen". Hu x'inhu l-Malti tal-kelliem, tmur fejn tmur, dejjem, dejjem issib ortografija waħda: il-varjazzjonijiet li ssib kultant huma x'aktarx etimoloġiċi jew developmentali. U din l-ortografija hija indipendenti mill-ħafna bidliet djalettali. Kultant xi kittieb jiżvija ftit mill-ortografija t-tajba apposta biex jirrappreżenta xi djalett. Imma anki f'każijiet bħal dawn, il-kittieb iżomm ħafna mal-ortografija stabbilita u r-regoli tal-kitba. Meta kittieb kreattiv jirrappreżenta djalett billi jvarja mill-kitba stabbilita, jista' jkun każ li jkun qiegħed jirrappreżenta l-pronunzja komuni għal ħafna, għalkemm il-qarrej forsi ma jindunax b'dan u xorta jieħu l-kitba varjata bħala rappreżentazzjoni ta' djalett minħabba li l-qarrej huwa mdorri bil-kitba stabbilita. Pereżempju, kieku f'novella nġib karattru li jlissen "jixxi" minflok "jixtri", inkun qiegħed nirrifletti xi aspetti djalettali avolja ħafna huma dawk il-Maltin u l-Għawdxin li l-kelma jippronunzjawha "jixxi". Barra minn hekk, kitba varjata fil-letteratura tista' tfisser nuqqas ta' edukazzjoni billi timplika li l-karattru ma jafx jikteb tajjeb il-Malti, u għalħekk tista' tirrappreżenta djalett soċjali. L-akbar vantaġġ ta' kitba stabbilita huwa li tista' tinqara kullimkien f'Malta u Għawdex, u anki fost l-emigranti. Mela, nistgħu nitħaddtu fuq kitba stabbilita u definita, imma ftit nistgħu nitkellmu fuq pronunzja definita fis-sens li hi t-tajba u l-unika waħda. L-ebda djalett ma għandna d-dritt insejħulu ħażin, għax kull djalett hu prodott naturali miġbur mill-ambjent tal-individwu; u kull ambjent jipprovdi mod tad-diskors partikulari għalih. Minkejja dan kollu, is-soċjetà (u dan isir f'kull soċjetà) għażlet djalett, minn fost il-ħafna, biex iservi ta' djalett standard. Kif diġà għedna, il-fatturi li jwasslu għall-għażla tad-djalett standard mhumiex lingwistiċi imma soċjali, politiċi, u / jew storiċi; u għalhekk mhux la kemm tħaqqaqha ma' nazzjon biex tipprova turih li lingwistikament djalett ma għandu ebda privileġġ aktar mill-oħrajn biex ikun imlaqqam "standard". Għalkemm Malta, meta nqabbluha ma' artijiet oħra bħall-Ingilterra, l-Italja, u l-Awstralja, għandha popolazzjoni żgħira, għandha nies li jitkellmu l-Malti Standard u l-Malti varjat; jiġifieri, Malti li jvarja xi ftit jew wisq minn dak Standard u għalhekk jiġbor fih id-djaletti kollha ta' Malta. Dawn it-taqsimiet huma ġenerali ħafna u jeħtieġu elaborazzjoni għax it-tnejn jistgħu jinqasmu f'kategoriji oħra. Matul it-Tqala Fl-imgħoddi, il-Maltin, bħal bosta ġnus oħra, ma kellhomx wisq biex jiddevertu, u ma kellhomx tradizzjonijiet li jagħmlu riċevimenti għal kull ħaġa ta' xejn. Imma kellhom tliet okkażjonijiet tal-familja li fihom kienu jiltaqgħu flimkien, u dawn kienu ż-żwiġijiet, it-twelid, u l-mewt ta' xi ħadd mill-familja. Rajna kemm drawwiet daħlu fit-tiġijiet, u kemm jidħlu nies aktar milli dawk involuti. L-istess jiġri fit-twelid tat-trabi, għax dan il-proċess bijoloġiku, vitali għall-familja u għall-komunità, huwa fih innifsu misterjuż, u ġrajja importanti fil-familja u sodisfazzjon għall-ġenituri. Minħabba l-misterju li t-tqala u t-twelid kienu joħolqu fil-popli primittivi u fost l-injoranza tal-imgħoddi, inħolqu għadd kbir ta' superstizzjonijiet, qwiel, għajdut twemmin ieħor li jkompli jikkomplika proċess li fih innifsu huwa ġa kkomplikat biżżejjed fin-natura tiegħu. Filwaqt li d-drawwiet tat-tieġ mimlijin ċerimonji, twemmin, u qwiel, huma biss manifestazzjonijiet estemi ta' okkażjoni, it-tqala u t-twelid mhux biss fihom drawwiet, ċerimonji, u l-kumplament, imma jittieħdu b'serjetà kbira għax din id-darba jinvolvu l-ħajja tal-mara u tat-tarbija, għalhekk ma jibqgħux biss drawwiet. Fi żmienna, bl-avvanzi tax-xjenza u l-edukazzjoni, nistgħu ngħidu li nafu sewwa x'ikun qed jiġri fl-omm u t-tarbija li qed tiżviluppa, imma xorta għadhom jidħlu suspetti, misterji, devozzjonijiet, u superstizzjonijiet, għax il-moħħ tal-bniedem jibqa' jibża' minn dak li għad irid jiġri, mill-inċertezzi u mill-esperjenzi ġodda. It-tqala u t-twelid huma aktar problema medika jew bijoloġika u minħabba f'hekk insibu li l-folklor u d-drawwiet assoċjati magħhom għandhom aktar mill-mediċina popolari milli ħaġa oħra. Qabel it-tqala L-ommijiet li jkollhom il-bniet sa minn dejjem jaslu biex jibdew jaħsbu u jinkwetaw dwar l-iżvilupp u l-fertilità tat-tifla tagħhom. Dejjem jibżgħu li se jkollha xi difett u ma tkunx tista' tiżżewweġ jew twelled, għax wara kollox l-antiki ma kinux iħabblu rashom wisq fuq il-futur skolastiku tat-tifla, għax skola mhux dejjem kien hemm, u jekk kien hemm ftit kienu jibagħtu lit-tfal. Il-ħajja ta' kuljum u r-rwol tat-tifla kien mill-ewwel meqjus dak li 'l quddiem issir omm bil-familja tagħha. Meta t-tifla tiżviluppa u turi s-sinjali li saret xebba l-omm kienet tifraħ, u ma ddumx ma tqiegħed il-qasrija tal-ħabaq fuq il-ħarrieġa, għax kif rajna qabel kienu jżewġuhom malajr. Kont issib ommijiet li meta jitwildulhom bosta bniet wara xulxin, jiddeċiedu li l-kbira ddum d-dar kemm jista' jkun biex tista' tieħu ħsieb ta' ħutha iċken minnha; u xi drabi kienet tispiċċa ma tiżżewwiġx anzi titwikka tibqa' d-dar ma' ommha anzjana u ddur biha wkoll. Kellhom ħabta l-ġenituri jiddeċiedu x'se jsir mit-tfal li jkollhom; jgħidu li waħda tibqa' d-dar, oħra ssir soru, l-oħra nibagħtuha taħdem ma' xi ħadd, u l-kumplament. Madankollu meta tfajla tilħaq xebba kien ikun pass kbir u tajjeb 'il quddiem, u malli l-omm tintebaħ bis-sinjali, ġeneralment tgħannaq u tbus lil bintha, li aktarx tkun beżgħet titkellem dwar dak li għaddej minn għaliha. Kif rajna, ħafna ommijiet jixtrulha d-drapp għal liżar kbir biex toqgħod tirrakkmah bil-mod, għal meta tiżżewweġ u tasal bżonnu. Inzerta li ċ-ċiklu tal-mara fl-aħjar tagħha jieħu bejn wieħed u ieħor tmienja u għoxrin jum. Minħabba li b'kumbinazzjoni d-dawra tal-qamar madwar id-dinja tieħu preċiż tmienja u għoxrin jum, malajr il-bniedem tal-imgħoddi, tista' tgħid mad-dinja kollha, minħabba l-injoranza u doża qawwija ta' superstizzjoni beda jqabbel iż-żmien tal-qamar maż-żmien taċ-ċiklu tal-mara. Il-qamar u x-xahar tal-mara m'għandhom x'jaqsmu assolutament xejn bejniethom, imma moħħ il-bniedem idaħħal xi ħaġa f'moħħu, ukoll jekk mingħajr loġika u mingħajr provi, u jibda jemminha. Għalhekk iħobbu jbassru dwar it-twelid tat-trabi, billi jqabblu mal-fażijiet tal-qamar, u jagħtu interpretazzjonijiet skont moħħhom dwar meta jkun ġdid jew mod ieħor. Jekk meta jibda qamar ġdid tfajla kien jiskorrilha ż-żmien meta suppost kienet tistenna li tara kienu jpasprulha ġbara bil-weraq taż-żebbuġ u l-ħwawar. Oħrajn kien ikollhom merfugħa s-sieħba jew is-sekonda li tiġi wara t-twelid ta' tewmin, u jekk ma jkollhomx huma jiddubbaw biċċa, u jagħmluhielha mal-ġbara. Is-sekonda hija l-afterbirth jew il-fdal tal-plaċenta, u dari kien hawn min inixxifha u jerfagħha għal esiġenza bħal din. M'għandniex xi ngħidu tagħmel x'tagħmel kollox isir kif għandu jsir, imma fid-dilemma l-bniedem jagħmel u jemmen f'kollox. Jekk ma tinqabadx tqila kien jiġiha s-sinjal li tkun tistenna, għax ikun ittardja ftit, bil-ġbara jew mingħajrha, imma min ikun issuġġerixxa l-ġbara jgħidlek: "Qed tara kemm għamlitilha tajjeb dik il-ġbara!" Kienu wkoll jemmnu li ma jistgħux jaħslu xagħarhom meta jkunu fix-xahar tagħhom, għax ħażin, u jaħsluh biss jekk ikun qamar ġdid. Il-qamar, bħal pjaneti oħra, ma jistax ikun li jkollu effett fuq dan il-proċess, għax l-ewwelnett il-fażijiet tal-qamar huma biss dawl u nuqqas ta' dawl tax-xemx fuq il-qamar jiddependi f'liema qagħda jinsab, u t-tieni kieku l-qamar għandu x'jaqsam, kieku in-nisa tad-dinja kollha f'daqqa jwelldu u f'daqqa jsiru xebbiet. (Karmenu Spiteri, iż-Żejtun, 81 sena): " Isemmu l-qamar u mhux qamar, m'għandux ħajja hu, (kif) jista jagħti ħajja lil ħaddieħor? Kienu jsemmuh il-qamar ukoll, għax dik il-ħabta kienu jkorru ħafna nisa, u jgħidu: ' Qamar ħażin! ' jew: ' Ħlas ħażin għax qamar ħażin! ' Dan m'għandux ħajja, allura kif għandu setgħa fuq ħaddieħor? " Il-qamar, fiżikament, jaffettwa biss il-wiċċ vast tal-oċeani meta jgħaddi bi dritthom u jimla jew jofrogħ il-baħar, u mhux farka ta' bniedem. Imma dak hu l-gost; it-tbassir, u mhux il-fatti, għax il-fatti nafuhom u jitilfu n-novità u l-kurżità. Għalhekk sal-ġurnata ta' llum għad hawn ħafna jibbużullottjaw bl-oroskopji, tbassir tal-futur, u s-superstizzjonijiet, kemm dawk li jibilgħuhom, kif ukoll dawk li jbellgħuhom. Issa qegħdin fi żmien meta l-edukazzjoni u x-xjenza tant imxew 'il quddiem li issa jekk dak li tgħid ma tafx tippruvah tgħidux, u ħallih fil-moħħ. Il-folklor nistudjawh biex naraw kif kien jaħsibha l-bniedem, u għal bosta raġunijiet oħra, imma mhux biex ngħidu li dak li kien jagħmel kien dejjem korrett, ukoll jekk għal żmienu kien hekk. Il-qamar isemmuh ukoll għat-tqala, u mara bla tfal kienet tgħid: "Il-qamar mimli le jsellimli!" u biex tinqabad u ssir tqila kienet toħroġ ftit għad-dawl ta' qamar għax kienu jgħidu: "Jekk fil-qamar tħuf, issaħħan il-ġuf." Jgħidu wkoll: "Meta tiżżewweġ, il-qamar bik ibewweġ." Jiġifieri tinqabad tqila. "Il-qamar jimla meta l-qalb tkun ħimla," li jfisser meta l-qalb tkun mimlija jidher isbaħ. L-antiki kienu jaħsbu li jekk meta jasal ix-xahar tagħha ma jidhirx is-sinjal li jkun mistenni kienu jaħsbu li d-demm li ma jitfaċċax jista' jibqa' tiela' għal moħħha, jinġabrilha demm ħażin, u tista' tiġġennen. Kien hemm min jgħallilhom ħxejjex aromatiċi biex jixorbu l-ilma tagħhom, biex il-mestruwazzjoni tkun regolari. Ta' sikwit konna nisimgħu min jgħid: "It-tifla waqgħet it-taraġ!" meta tara fix-xahar tagħha. F'superstizzjoni oħra, meta mara tkun qed tħammar għax jasal ix-xahar tagħha, kien hemm min jemmen (u għad hawn min jemmen) li jekk tmiss frott, fjuri jew l-ikel, dawn jitħassru. Ġieli waħħlu fil-mara meta x-xitla tbielet, it-tuffieħa tħassret, il-ħalib qras jew il-ġbejna m'għaqditx. Mentri hi tkun bla ħtija, għax dawn l-affarijiet ma jsirux. Forsi fl-imgħoddi l-iġjene mhux dejjem kienet dik li nafu aħna, għalhekk kienu jsibu fiex jaqbdu, għax bosta drabi, ukoll, ma kinux iħalluhom imorru l-knisja. Fost superstizzjonijiet insibu li l-għerq sinjur, dik il-pjanta li tikber fuq Ħaġret il-General, Għawdex (u rari bnadi oħra) billi għandha għamla li tfakkrek f'simbolu falliku jew tal-fertilità, (wara kollox hekk tfisser il-kelma Maltija għerq) in-nisa kienu jdendluh, jew biċċa minnu, m'għonqhom bħallikieku amuleta jew talisman. 2 Billi aħmar, dawk li ma kinux iridu tqala, kienu jaħsbu li tajjeb biex iwaqqaf id-demm, u ġieli kienu jużawh biex iħammru, sinjal li ma nqabdux. Kienu jibżgħu li jekk nisa tqal jieħdu qatgħa jew xokk, iħassru d-demm. Dejjem kienu jsibu xi mara li tappunta ruħha t-tabiba tar-raħal, tkewwes u tħawwad fil-mistura, u kien hemm min imur għandha b'tidlika demm biex mad-daqqa t'għajn tiddeċiedi jekk ikunx tħassar jew le. M'għandniex xi ngħidu, kienet tirrikmanda xi rimedju jekk ikun hemm il-bżonn, u ftit ħxejjex bi ftit awrina ma kinux jagħmlu ħażin. INGREDJENTI METODU 1. Naddaf il-qargħa ħamra u qattagħha f'biċċiet imdaqqsa. Poġġihom f'dixx tal-forn flimkien mat-tewm (it-tewm tqaxxrux). Itfa' nofs iż-żejt u ixwi għal madwar 30 minuta (Gas no 6 / 400 ° F / 200 ° C ), sakemm jirtabu u jibdew jiħmaru. 2. Sadattant, saħħan il-kumplament taż-żejt f'kazzola, żid il-kurrat, il-karfus u l-patata. Sajjar fuq nar bati għal 10 minuti. Żid l-istokk tal-ħaxix sakemm jagħli. 3. Meta l-qargħa ħamra u t-tewm ikunu saru, neħħi t-tewm mill-qoxra u itfagħhom mat-taħlita tal-kurrat, il-karfus u l-patata. Ħalli sakemm jagħli u tektek għal 10 minuti. 4. Għaddi kollox minn liquidizer u erġa' itfa' fil-borma. Żid il-melħ u l-bżar kemm tiggosta. Jekk tara li s-soppa ġiet magħquda ħafna, żid ftit ilma jew stokk ieħor tal-ħaxix. 5. Qabel isserviha saħħanha u itfa' t-tursin. X'inhu l-Unicode? Bħala standard, ħafna kompjuters tal-Windows jiġu bil-kodifikazzjoni ISO8859-1 (Western Europe). Din il-kodifikazzjoni tkopri l-aktar lingwi dominanti tad-dinja. Peress li l-programmi ta' dawn il-kompjuters qed jiġu żviluppati minn kelliema tal-Ingliż fl-Istati Uniti, dawn il-programmaturi jagħżlu dik il-kodifikazzjoni bħala default. Sfortunatament, din ma tinkludix il-lingwa Maltija u hawn jinħolqu l-problemi... Xi snin ilu kien hemm min ipprova jegħleb in-nuqqas tat-tipi Maltin billi ħoloq tiegħu. L-intenzjoni kienet tajba, imma peress li dawn in-nies ħadmu għal rashom, it-tipi li ħolqu ma kinux jaqblu bejniethom. Huwa għalhekk li meta xi ħadd juża tipi antiki bħal Tornado, Malta jew M. Maiandra biex jibgħat id-dokumenti tiegħu lil ħaddieħor, ħafna nies ma jkunux jistgħu jaqrawhom sew. Għax min jirċevihom irid ikollu l-istess tipi installati fis-sistema tiegħu. Ngħidu aħna, kelma bħal żrinġ tiġi tidher \rin[. U dokument pdf għandek mnejn tkun tista' taqrah, imma ma tkunx tista' tikkopja sew u tieħu r-referenzi minnu. B'xorti tajba ma damx ma nħoloq l-istandard tal-kodifikazzjoni universali Unicode (UTF8), u llum nużaw lilu. Il-Unicode hu sistema li qablu fuqha ħafna pajjiżi biex jegħlbu problemi bħal dawn. Kważi kull lingwa tad-dinja hija inkluża fih, u għalhekk id-dokumenti li jużaw il-Unicode ikunu jistgħu jinqraw minn kulħadd bl-istess mod, minn kull parti tad-dinja u minn kompjuters differenti. It-tastiera Maltija li attivajt tuża din is-sistema universali tal-Unicode (UTF8), li taħdem mal-Windows, mal-Linux u mal-Mac. Bil-Unicode tista' faċilment tikteb u tikkorrispondi bil-Malti u b'għadd ta' lingwi oħra tad-dinja. U tkun ċert li se tinftiehem għax dak li tikteb jibqa' kliem u ma jinqalibx f'simboli! 
